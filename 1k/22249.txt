אלפי מפגינים הגיעו הערב (שבת) להפגנה השבועית מול ביתו של היועץ המשפטי לממשלה, אביחי מנדלבליט, בפתח תקווה במחאה על ה"סחבת" כלשונם, בחקירות ראש הממשלה, בנימין נתניהו. במקביל התאספו מפגינים סמוך לביתה של נשיאת בית המשפט העליון, מרים נאור, בשכונת רחביה שבירושלים במחאה נגד השינויים בחוק המסתננים.המשטרה בפתח תקווה נערכה על מנת לקיים את פסיקת בג"ץ לפיה יוגבל מספר המפגינים סמוך לקניון גנים בעיר לכ-500 איש. המפגינים שלא הורשו להיכנס למתחם, התקבצו על הכיכרות ואיי התנועה הסמוכים. הם נושאים שלטים עליהם נכתב "משוחתים נמאסתם" ו"הון, שלטון, עולם תחתון".בירושלים מפגינים כמאה בני אדם, רובם תושבי שכונות דרום תל אביב, נגד החלטת בג"ץ מיום שני האחרון בה נפסק כי המדינה לא תוכל לכלוא מסתננים שלא מסכימים לעזוב את ישראל למדינה שלישית לתקופה של למעלה מ-60 יום. המפגינים קוראים סיסמאות שונות ביניהן "הכנסת מחוקקת ונאור מוחקת" ומניפים שלטים עליהם נכתב "העם דורש צדק לשכונות" ו"צדק לדרום תל אביב".