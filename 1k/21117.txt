גבר חמוש ירה למוות באדם אחד ופצע שלושה נוספים במועדון לילה בעיר הגרמנית קונסטנץ, כך הודיעה הבוקר (ראשון) המשטרה המקומית. שוטרים שהגיעו למקום ירו בתוקף, אזרח עיראקי בן 34. הוא נפצע אנושות ונלקח לטיפול בבית חולים סמוך, שם מת מפצעיו בחלוף כמה שעות. המניע לירי לא ברור, אך לפי המשטרה ייתכן כי מדובר בקרב בין כנופיות ולא באירוע טרור.לפי הודעת משטרת קונסטנץ, האירוע התרחש סמוך לשעה 04:30 לפנות בוקר בשעון המקומי, במהלך הופעה שנערכה במועדון "גריי" בעיר שבדרום גרמניה. היורה התפרץ לתוך המועדון ופתח בירי לעבר המבלים. כוח מיחידה מיוחדת של משטרת קונסטנץ, שהוזעק למקום, ניהל איתו קרב יריות, שבמהלכו היורה נפצע באורח אנוש. אחד מהשוטרים נפצע אף הוא ומצבו קל.האירוע בקונסטנץ שבמדינת באדן-וירטמברג התרחש יומיים בלבד לאחר המתקפה בסופרמרקט בעיר המבורג, בו נרצח גם כן אדם ונפצעו כמה נוספים מדקירות. המחבל, אחמד אה, נכנס לסופרמרקט, נטל סכין ממחלקת כלי המטבח והחל לדקור עוברים ושבים.אתמול עדכנה משטרת המבורג כי אה הגיע לעיר כפליט מאיחוד האמירויות ואמור היה להיות מגורש. ברשויות עקבו אחריו בתקופה שלפני האירוע, והיו מודעים לתהליך "הקצנה דתית" שעבר, אך לטענת המשטרה לא היה מידע קודם על מעורבות שלו בטרור. במשטרה הדגישו כי המניע לדקירות היה גם מצבו הנפשי.