ראש הסוכנות האיראנית לאנרגיה אוטמית, עלי אכבר סאלחי, הכריז היום (שלישי) כי ארצו תשוב להעשיר אורניום אם ארה"ב תפרוש מהסכם הגרעין. סאלחי ציין כי איראן זקוקה לחמישה ימים בלבד כדי לשוב ולהעשיר אורניום לרמה של 20%, הדרושה לפיתוח נשק גרעיני. סאלחי אמר את הדברים בריאיון לטלוויזיה הממלכית בטהרן, שבוע לאחר הצהרה דומה בעניין של נשיא איראן חסן רוחאני."אם יש תוכנית לתגובה ולאתגר כזה, אנחנו בהחלט נפתיע אותם", אמר סאלחי, המשמש גם כסגן הנשיא באיראן. הוא הוסיף: "אנחנו בהחלט לא מעוניינים שדבר כזה יקרה. לא השגנו את העסקה בקלות כדי לתת לה ללכת בקלות. אנו מחויבים לעסקה ונאמנים להבנות שבה".ראש הסוכנות האטומית באיראן עלי אכבר סאלחי. צילום: אי-פיבחודשים האחרונים הביע נשיא ארה"ב דונלד טראמפ את הסתייגותו מהסכם הגרעין. בפגישה עם ראש הממשלה בנימין נתניהו לפני שלושה חודשים אמר טרמאפ כי "איראן עשתה עסקה שלא תיאמן. היא הייתה בדרך לקריסה, וההסכם נתן לה חבל הצלה". בתחילת החודש אמר מזכיר המדינה האמריקני רקס טילרסון, כי יש חילוקי דעות בינו לבין טראמפ בנושא ההסכם.לפני כשבוע התבטא גם נשיא איראן חסן רוחנאי באופן דומה במהלך נאום בפרלמנט. הוא אמר כי איראן יכולה לפרוש מהסכם הגרעין "בתוך שעות", אם ארצות הברית תמשיך להטיל סנקציות חדשות על טהראן. מספר ימים לפני כן אישר הפרלמנט האיראני סכום של 260 מיליון דולר לפיתוח תכנית הטילים במדינה, בתגובה לסנקציות שהטילה עליה ארצות הברית.במסגרת הסכם הגרעין שנחתם בינה לבין המעצמות ויתרה איראן על רוב המאגר של אורניום מסוג זה שהיה ברשותה, והיא מגבילה עצמה להעשרת אורניום לרמה של פחות מחמישה אחוזים.