צה"ל החליט היום (חמישי) בתום הערכת מצב מטכ"לית לתגבר את כוחות הכוננות מחר בחמישה גדודים מחשש להסלמה. זאת לאור המתיחות בהר הבית, שהחלה עם הפיגוע ביום שישי האחרון שבו נהרגו שני שוטרים מירי מחבלים ערבים-ישראלים, ובשל הקריאה של גורמי דת בירושלים להגיע לתפילה במסגד אל-אקצא.יושב ראש הרשות הפלסטינית מחמוד עבאס (אבו מאזן) ביקש מנשיא טורקיה ארדואן לנהל מגעים עם ארה"ב וישראל כדי שזו תחזור בה מצעדיה סביב הר הבית. עבאס שהתייחס היום לראשונה למשבר בהר הבית הזהיר מפני פגיעה ברגשות הפלסטינים, הערבים והמוסלמים ברחבי העולם ומפני ניסיון של ישראל לכפות מציאות חדשה בשטח. עבאס ציין שהצעדים הישראליים הם הפרה של החוק הבינלאומי. סוכנות הידיעות הרשמית של הרשות דיווחה כי עבאס, שמקיים מגעים עם מספר מדינות בעניין ההתפתחויות בהר הבית, הודה למלך ירדן על מאמציו להגן על אל-אקצא.    גורמים פלסטינים דיווחו הבוקר על משא ומתן שמנהלות סעודיה וארצות הברית עם ישראל להסרת המגנומטרים מהכניסה להר הבית. האחראי על תיק ירושלים בפתח, חאתם עבד אל-קאדר, טען כי ישראל "קיבלה ארכה עד הערב כדי להסיר את הגלאים". בראיון לעיתון "א-שרק אל-אווסט", ציין עבד אל-קאדר כי במסגרת המשא ומתן, הציעו האמריקנים שישראל תסיר את המגנומטרים, ובמקומם יתבצע חיפוש על חשודים ובתיקים של הנכנסים למתחם ההר. לדבריו, אין מניעה מלקיים חיפושים כאלה, אך "חיפוש אישי על כל אחד ואחד הוא פסול".גורם בממשלת ירדן אמר היום כי הממלכה דבקה בעמדתה שישראל תסיר את גלאי המתכות שהוצבו בהר הבית.  לדבריו, הצעדים שנקטה ישראל הם נסיון לקבוע עובדות חדשות בשטח, ובכך הפרה את התחיבויותיה המשפטיות החלות עליה כ"כוח כובש בירושלים". לטענת גורמים מדיניים בירדן, גם הממלכה ההאשמית מעורבת במגעים בניסיון להרגיע את הרוחות עד לתפילות מחר. לפי פרסום בעיתון הירדני "אלרד", גם רוסיה והאיחוד האירופי מנסים לסייע במציאת פשרה. בחמאס כבר הכריזו לקראת התפילות על "יום זעם בעקבות הצעדים האחרונים של ישראל באל-אקצא", ואתמול קרא הווקף בירושלים לאימאמים ולדרשנים לעלות למסגד אל-אקצא.הלילה התייחס הבית הלבן למתיחות בהר הבית, לראשונה מאז הצבת גלאי המתכות בעקבות הפיגוע ביום שישי בו נהרגו שני שוטרים. "ארצות הברית מביעה דאגה רבה מהמצב ועוקבת אחריו מקרוב", נאמר בהודעה. בוושינגטון קראו לישראל ולירדן "להפגין רצון טוב ולפעול להרגעת המצב, תוך מציאת פתרון שישמור על הביטחון ועל הסטטוס קוו".אתמול קטע יו"ר הרשות הפלסטינית אבו מאזן ביקור מדיני שהוא מקיים בסין, והחליט לשוב לרמאללה בעקבות המצב הנפיץ בהר הבית. הוא צפוי לכנס היום את ההנהגה הפלסטינית כדי לדון במצב.