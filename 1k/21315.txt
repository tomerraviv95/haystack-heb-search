המשבר הדיפלומטי בין ישראל לירדן לא נרגע. שר ההסברה של ירדן מוחמד אל-מומיני אומר היום (שישי) כי ממשלתו לא קיבלה פניה רשמית מהפרלמנט לנתק את הקשרים עם ישראל.השבוע דווח כי 78 צירים בפרלמנט הירדני, יותר ממחצית מחברי הבית, חתמו על עצומה לסגור את שגרירות ישראל, לגרש את השגרירה הישראלית ולהשיב לרבת עמון את השגריר הירדני. שר ההסברה של ירדן אמר אמש כי לארצו חלופות לניהול המשבר עם ישראל – "מהבעת מחאה ועד ניתוק הקשרים".לפני כשבועיים הרג מאבטח ישראלי שעבד בשגרירות בירדן, שני אזרחים ירדנים. מהתחקיר עלה שהמאבטח הותקף על רקע לאומני על ידי פועל ירדני שהביא רהיטים לדירה של צוות השגרירות. הבעלים של הדירה נורה למוות בשוגג לאחר שניסה להפריד בין הדוקר למאבטח.אירוע הירי הוביל למתיחות רבה בין ירושלים לרבת עמון. חברי פרלמנט בממלכה דרשו שלא לאפשר למאבטח, זיו מויאל, לעזוב את ירדן בטרם ייחקר על ידי כוחות הביטחון המקומיים, והיו אף כאלה שקראו לשחרר אסירים ירדנים שכלואים בישראל. בסופו של דבר הוחזר מויאל ביחד עם כל צוות השגרירות לארץ.ראש הממשלה נתניהו קיבל את פניו של המאבטח ושל השגרירה עינת שלאין כשחזרו ארצה. קבלת הפנים עוררה את זעמו של מלך ירדן עבדאללה שביקר בחריפות את ראש הממשלה הישראלי. עבדאללה האשים את נתניהו כי גזר "קופון פוליטי על מעשה רצח" והוסיף כי להתנהלות ישראל בפרשה תהיה השפעה ישירה על היחסים בין המדינות. המלך הירדני אמר עוד כי ראש הממשלה "חייב להתנהל באחריות ולנקוט בצעדים משפטיים שיבטיחו את העמדתו לדין של המאבטח על מנת שהצדק יושג".