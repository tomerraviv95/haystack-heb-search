נוהל חדש של רשות האוכלוסין וההגירה שמגובש בימים אלו יאפשר לדחות בהליך מזורז בקשות מקלט של אזרחי אוקראינה - כך נודע היום (שלישי) ל"כאן". זאת, בהתבסס על חוות דעת מטעם מומחים במשרד החוץ, הקובעת כי המדינה גדולה ובטוחה ברוב שטחה וכי אין מניעה להשיב אליה אזרחים.ברשות מכנים את התופעה "תיירות מקלט". הנוהל החדש נועד לעצור את התופעה, שבמסגרתה מבקרים מאוקראינה המגיעים לישראל כתיירים ממהרים להגיש בקשה למקלט מדיני. נוהל דומה גובש בפברואר האחרון בנוגע לאזרחי גיאורגיה.חוות הדעת התקבלה בימים האחרונים. היא צפויה לקבל את האישור הסופי של היועץ המשפטי לממשלה אביחי מנדלבליט. לאחר מכן ניתן יהיה לפעול לפיו, ובכך לקצר את הזמן שאותו משקיעה רשות האוכלוסין וההגירה בבדיקת בקשות שדינן להידחות על הסף.