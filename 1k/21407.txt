היועץ המשפטי לממשלה אביחי מנדלבליט צפוי להודיע על הגשת כתב אישום נגד רעיית ראש הממשלה שרה נתניהו בפרשת המעונות, כך דווח הערב (שני) בחדשות 2. תיק מעונות ראש הממשלה כולל כמה פרשיות, שבמרכזן חשד להוצאות חריגות במעון. מדובר, בין היתר, בהעסקת חשמלאי במעון הפרטי של בני הזוג נתניהו בקיסריה, הוצאות חריגות על מזון ושפים לאירועים פרטיים של המשפחה והעסקת מטפלת סיעודית שהוצמדה לאביה של שרה נתניהו על חשבון המדינה.ממשרד המשפטים נמסר בתגובה: "נבקש להבהיר כי בשלב זה טרם התקבלה החלטתו של היועץ המשפטי לממשלה בפרשה. כשתתקבל החלטה, לאחר ביצוע השלמות החקירה האחרונות שעליהן הורה היועץ, תפורסם הודעה מסודרת לציבור כמקובל". נתניהו נחקרה בשבוע שעבר במשך שעה וחצי במשרדי יחידת להב 433, כחלק מהשלמת נחקירה בתיק. לפני יותר משנה כבר המליצה המשטרה להעמיד את נתניהו לדין בפרשה, בגין עבירה של קבלת דבר במרמה בנסיבות מחמירות. לאחרונה החליט מנדלבליט כי יש צורך לבצע השלמת חקירה לפני שיתקבלו החלטות לגבי המשך הפעולה בתיק.גורמים המעורים בפרטי התיק הביעו ביקורת קשה כלפי הפרקליטות על השיהוי בקבלת החלטה בתיק. "מדובר בתיק פשוט מאד, מעט חומרים, ולא ברור למה לא התקבלה החלטה לכאן או לכאן", אמרו ל"כאן". לדבריהם, "אם היה צורך בהשלמת חקירה מדוע היא התבצעה רק עכשיו?".