כתבי אישום הוגשו היום (חמישי) לבית המשפט המחוזי בתל אביב נגד ארבעה נערים בגילאי 17-15, מהוד השרון ומהרצליה, בגין התעללות מינית בנערה בת 16. בין היתר, נוגע כתב האישום לאונס שביצעו בה שניים מהנערים בתא השירותים של חוף הים בהרצליה, בשעה ששני הנערים האחרים צופים במתרחש. בנוסף, איימו עליה כי אם תספר על המעשים, יפגעו בה ובבני משפחתה. פרשת ההתעללות בנערה נחשפה לראשונה ב"חדשות הערב" בכאן 11.האונס בחוף הים התרחש לפני כשלושה שבועות. הנאנסת פגשה בחוף את אחד הנערים, בן 15, שבו על פי כתב האישום "הייתה מאוהבת וחיפשה את קרבתו", ביחד עם שניים מחבריו. באותו הלילה הם נשארו ללון ביחד בחוף, ולמחרת, הנער הכריח אותה לקיים יחסי מין בתא השירותים איתו ועם חברו בן ה-16.כתב האישום מגולל כיצד חבר נוסף של השניים, וכן חברה של הנאנסת שהואשמה גם היא בפרשה, צפו במתרחש בתוך תא השירותים ו"צחקקו עד ששני הנערים הורו להם לעזוב". הם הותירו את הנערה עירומה בתא השירותים. לאחר האונס, שוכנעה הנערה לנסוע ביחד עם הנערים באוטובוס, שם הם ביצעו בה מעשים מגונים תוך שהם מאיימים "להעיף אותה" אם תסרב.במקרה אחר, במהלך בילוי נוסף של הנערה בחוף הים, מתואר כיצד אחד מהנאשמים משך אותה בכוח סמוך לסוכת המציל, ושם אנס אותה שוב. הוא אף אמר לה כי אם לא תספר לאיש על מעשיו הוא לא יכה אותה ו"יספר דברים טובים".כתב האישום נגד הנערים כולל עבירות של אונס, מעשים מגונים, מעשה סדום ועבירות נוספות. בנוסף, בפרקליטות מייחסים לשלושה מהנערים גם עבירה של הדחה בחקירה. על פי כתב האישום, אחד מהם עדכן את חברו על כך שהנערה הגישה נגדם תלונה במשטרה וביקש ממנו להעיד שיחסי המין היו בהסכמה. הוא גם הפר את תנאי שחרורו מהמעצר ויצא להיפגש עם אחד מהנערים, אף על פי שנאסר עליהם לקיים קשר האחד עם השני. הנער השלישי הפר אף הוא את תנאי מעצרו ויצא לבלות בגלידריה בהרצליה.