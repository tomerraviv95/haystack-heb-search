תקרית הירי שאירעה אמש (ראשון) בעמאן, מתרחשת בתקופה רגישה מאוד ביחסים בין ישראל לירדן בפרט, וביחסי ישראל והעולם הערבי בכלל, כשברקע המתיחות האחרונה בהר הבית. ירדן מובילה בימים אלה מאמץ רציני ליישב את המשבר סביב הצבת גלאי המתכות בכניסה להר, ותקרית הירי אתמול שבה נהרגו שני ירדנים בידי איש אבטחה ישראלי שהותקף בידי מהם, לא מוסיפה למאמצים להרגעת הרוחות.השלטונות בירדן מנסים להוריד פרופיל, ולנסות לשכנע שהם חוקרים ומתאמצים להביא לחקר האמת בכל הקשור לנסיבות הריגתם של שני הירדנים. אתמול בשעות הערב דווח בירדן על קטטה שפרצה בין הירדנים לישראלים, אך ככל שהשעות חלפו, התברר שמדובר באירוע תקיפה נגד איש האבטחה הישראלי. השאלה הגדולה היא – מה תוכל לעשות ירדן כדי להרגיע את דעת הקהל בתוך הממלכה ולמנוע הסלמה?נכון לעכשיו העימות בין ישראל וירדן נסוב סביב דרישתם החד-משמעית של השלטונות הירדניים לחקור את המאבטח, אך ישראל נאחזת בחסינות הדיפלומטית שיש לאותו מאבטח, על מנת למנוע את אפשרות חקירתו. בירדן מדווח, כי שר הפנים המקומי הורה לאסור את יציאתו מן הממלכה של איש האבטחה הישראלי, כל עוד הוא לא נחקר בידי חוקרים ירדנים.בנוסף לתקרית הירי באזור השגרירות, ירדן מעורבת בימים אלה בכל הקשור למתיחות האחרונה בהר הבית, כתוצאה מהפיגוע שבו נהרגו שני שוטרים, והצבת המגנומטרים שבאה בעקבותיו. הוואקף המוסלמי, שאחראי על ניהול הר הבית, מנוהל על-ידי ממלכת ירדן, ולכן ירדן - שהיא בת ברית של ישראל - מנצחת על שני המשברים האחרונים.כעת יצטרכו עבדאללה מלך ירדן וראש הממשלה בנימין נתניהו, למצוא פתרון לשתי השאלות הבוערות: הצבת המגנומטרים בהר הבית ושחרורו של המאבטח הישראלי. הקבינט המדיני-ביטחוני יתכנס היום ב-14:00 לדון בסוגיות אלה, ונראה האם פתרון משולב של שתי הבעיות, הוא זה שיוציא את שתי המדינות מהסבך שאליו נקלעו לאחרונה.