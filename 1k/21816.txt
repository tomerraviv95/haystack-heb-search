השחקן, הקומיקאי והבמאי היהודי-אמריקני ג'רי לואיס הלך הערב (ראשון) לעולמו בגיל 91 בביתו בלאס וגאס. מנהלו צייץ בחשבון הטוויטר כי הוא מת "מסיבות טבעיות" לצד משפחתו. היוצר המוערך סבל מבעיות בריאות רבות במהלך חייו, ובכללן סרטן הערמונית, סכרת ושלושה התקפי לב - הראשון בגיל 34 בלבד. ביוני האחרון אושפז בבית החולים בשל דלקת בדרכי השתן. לואיס נולד בשנת 1926 בעיר ניוארק שבניו ג'רזי. הוא החל להופיע בשנת 1942 במופעים קומים קצרים ובגיל 20 החל לצבור פופולריות כששיתף פעולה עם הזמר דין מרטין. השניים הופיעו יחד במועדונים, בסרטים ובתוכנית הטלוויזיה "שעת הקומדיה של קולגייט" עד 1956.במהלך הקריירה השתתף לואיס ביותר מ-40 סרטי קולנוע, את חלקם אף ביים בעצמו. בין סרטיו המוכרים: "ילדי הגיישה", "נער המעלית", "הפרופסור המטורף" ו"מלך הקומדיה". בשנות ה-60 כוכבו של לואיס דעך בארצות הברית, אך הוא התפרסם במקומות אחרים. בשנת 2006 הוא זכה באות לגיון הכבוד הצרפתי. לפני כעשור סיים לכתוב מחזה המבוסס על סרטו "הפרופסור המטורף" וב-2008 יצא סרט המשך, שבו הוא מדובב את דמותו של הפרופסור ג'וליוס קלפ.לואיס סבל מבעיות בריאות שונות ודאג לעזור לחולים. בשנת 1952 ייסד ארגון למען סובלים מניוון שרירים. מבצעי ההתרמה הטלווזיוניים שערך מדי שנה, עזרו לו לגייס סכום של יותר משני מיליארד דולר. ב-1977 היה מועמד לפרס נובל לשלום על פעולותיו למען החולים. ב-1985 הוענק לו אות הצטיינות לשירות ציבורי מטען משרד הביטחון האמריקני וב-2005 זכה באות הצטיינות על שידורי ההתרמה השנתיים שערך. באותה שנה הוא עזר בגיוס כספים עבור נפגעי הוריקן קתרינה.ג'רי לואיס היה נשוי פעמיים. ב-1944 התחתן עם הזמרת פטי פאלמר, והשניים התרגשו ב-1980. שלוש שנים לאחר גירושיו מפאלמר, נישא לואיס לרקדנית סן די פיטניק. הוא הותיר אחריו שישה בנים ובת מאומצת.