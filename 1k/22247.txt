נשיא ארצות הברית דונלד טראמפ הכריז היום (שבת) על כוונתו למנות את חבר בית הנבחרים ג'יימס בריידנסטין מהמפלגה הרפובליקנית לראש סוכנות החלל של ארצות הברית – נאס"א. בריידנסטין, טייס קרב לשעבר בצי, בן 42, נמנה עם תומכיו של טראמפ במסע הבחירות לנשיאות. בעברו שירות מבצעי בעיראק ובאפגניסטן.הכוונה למנותו לראש נאס"א מעוררת ביקורת בשתי המפלגות, שכן יש מי שתוהים אם יש לו הכישורים לעמוד בראש הסוכנות הענקית, שתקציבה לשנה הבאה עומד על יותר מ-19 מיליארד דולרים. הסנאטור הדמוקרטי ביל נלסון, החבר בוועדה המפקחת על סוכנות החלל, אומר כי ראש הסוכנות צריך להיות מומחה לחלל ולא פוליטיקאי. הסנאטור הרפובליקני מרקו רוביו מזהיר כי המינוי עלול להמיט אסון על תכנית החלל.