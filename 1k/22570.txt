הילרי קלינטון הכריזה כי לא תתמודד שוב על משרת נשיא ארצות הברית, לאחר הפסדה בבחירות האחרונות בנובמבר 2016. לקראת פרסום ספר הזכרונות שלה שצפוי לצאת לאור מחר, התראיינה אמש (ראשון) קלינטון לתוכנית הבוקר של ערוץ CBS וסיפקה כמה ציטוטים מעניינים. "לא סיימתי עם פוליטיקה מאחר שאני מאמינה שעתיד המדינה שלנו נמצא בסכנה", אמרה קלינטון תוך שהיא משגרת מסר לעברו של הנשיא דונלד טראמפ. "יש לנו תוכנית ריאליטי שהובילה לבחירתו של נשיא. הוא אמר: 'זה היה קשה הרבה יותר ממה שחשבתי, לא היה לי מושג שזה כך'. בטח שהיה לו קשה. זו לא הצגה, זו המציאות".בספר הזכרונות החדש שלה "מה קרה", מתארת קלינטון את המרוץ לנשיאות, הצער לאחר ההפסד וההתאוששות. בראיון היא סיפרה כי לאחר סיום הקמפיין היא נהגה לצרוך כמויות גדולות של יין לבן ושינתה את הרגלי הנשימה שלה על מנת להירגע. "נשימה דרך האף, מאוד מומלץ".בספר ניתן למצוא את שמותיהם של אנשים אותם קלינטון מאשימה כי תרמו להפסד בבחירות. אחד מהם הוא ראש ה-FBI לשעבר ג'יימס קומי, שאמנם לא העמיד אותה לדין בפרשת המיילים, אך האשים אותה ברשלנות. עם זאת אמרה בראיון שרת החוץ לשעבר, כי היא מתחרטת על השימוש במייל הפרטי שלה לצורכי עבודה בזמן שכיהנה בתפקיד. "אני חושבת שהטעות הגדולה ביותר שעשיתי הייתה שימוש במייל הפרטי", הודתה.במהלך הראיון שיחזרה קלינטון את ליל הבחירות ואת הזמן שלקח לה לעכל את ההפסד. "הלכתי לחדר השינה, שכבתי על המיטה וחשבתי לעצמי: 'אוקיי, אני צריכה לתת לזה לעבור', אבל בחצות הבנתי שזה לא הולך לקרות". המועמדת לנשיאות לשעבר סיפרה כי התקשרה לברך את הנשיא הנבחר טראמפ ולאחר מכן שוחחה בחרדה עם אנשי המפלגה הדמוקרטית בבית הלבן. "הרגשתי כאילו אכזבתי את כולם. אפילו לא ניסחתי נאום. עבדתי רק על נאום ניצחון".