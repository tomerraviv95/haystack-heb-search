עשרות אלפי בני אדם פונו מבתיהם היום (שבת) בצפון-מערב פוארטו ריקו בעקבות קריסתו הצפויה של סכר גדול, כתוצאה מהשיטפונות הרבים שגרמה סופת ההוריקן "מריה". כ-70 אלף אנשים חיים באזור שמפונה, ורובם עברו לאזורים גבוהים יותר מחשש שקריסת הסכר תביא לשיטפון. סופת ההוריקן "מריה" שפגעה באי פורטו ריקו הנמצא בשליטת ארצות הברית, הביאה למותם של לפחות שישה בני אדם באי, ולפחות 25 בכל האיים הקריביים.הוריקן "מריה" הייתה הסופה השנייה שהכתה באיים הקרביים בחודש האחרון, והעוצמתית ביותר שפגעה בפורטו ריקו מזה מאה שנה. האי נותר מנותק לחלוטין מחשמל גם כעבור יומיים מאז הסופה, וכך גם קווי הטלפון. נזקי הסופה מוערכים ב-30 מיליארד דולר בפוארטו ריקו לבדה, וב-45 מיליארד דולר בכל האיים הקריביים.