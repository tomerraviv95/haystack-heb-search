בג"ץ ביטל הערב (ראשון) את החוק למס על ריבוי דירות (מיסוי דירה שלישית) וקבע כי הוא יחזור לדיון בוועדת הכספים של הכנסת. מדובר בתקדים מאחר וזו הפעם הראשונה בה בג"ץ מבטל חוק בשל פגם בהליך החקיקה. זהו חוק הדגל של שר האוצר משה כחלון ומפלגת כולנו.מה הסיפור עם מס דירה שלישית?שר האוצר משה כחלון הגיב בדף הפייסבוק שלו: "אני מביע צער ואכזבה עמוקה מהחלטת בג"ץ. אני בטוח שיש איתי עשרות אלפי זוגות צעירים שהיום התאכזבו יחד איתי מההחלטה". שר האוצר הוסיף כי "זה לא הקושי הראשון בדרך. עברנו מאבקים עם בעלי ממון, עם בנקים, ועם אינטרסנטים שלא רוצים שמחירי הדירות ירדו ושהזוגות הצעירים יתרחקו מדירה. אני מתחייב להמשיך להיאבק במשקיעים".כחלון פנה ליו"ר ועדת הכספים, ח"כ משה גפני, בבקשה לכנס דיון מחדש בהצעת החוק בכוונה לקיימו בחודש הקרוב במהלך פגרת הכנסת. לפני חודש הודיע יו"ר הקואליציה דוד ביטן כי ראש הממשלה והקואליציה יתמכו בחוק אם יובא לדיון מחדש. בית המשפט דן בחוק בהרכב של חמישה שופטים: הנשיאה מרים נאור, נועם סולברג, אסתר חיות, ניל הנדל ומני מזוז. ארבעה שופטים קיבלו את העתירות שהוגשו נגד החוק, למעט האחרון, מזוז, שחלק עליהם. עם זאת, השופטים קבעו כי אין צורך לבצע את שלב הליך החקיקה מההתחלה, וכי המחוקק רשאי "לחזור" להליך החקיקה מהשלב שבו נפל הפגם – הדיון בוועדת הכספים, שהעומד בראשו הוא ח"כ  גפני.החוק, שהיה חלק מהניסיונות להוריד את מחירי הדיור, קבע כי מי שיחזיק שלוש דירות או יותר ישלם מס חדש: אחוז אחד משווי הנכס מדי שנה. הנחת משרד האוצר היתה שהדבר ימנע ממשקיעים לרכוש דירה שלישית, מה שיביא לירידה בביקוש – ובמחירים. אולם בדצמבר 2015, נוסח החוק הגיע לחברי ועדת הכספים זמן קצר לפני ההצבעה מבלי שהתקיים דיון ענייני במשמעויות שלו.השופט נועם סולברג כתב כי מפרוטוקול הדיון בוועדת הכספים עולה כי "לכל אורך הדיון בוועדה האיצו נציגי הממשלה שוב ושוב ועימם כמה מחברי הקואליציה - ולעתים גם יו"ר הוועדה - בחברי הכנסת שלא להערים קשיים לא לשאול לא לחקור ולא לדרוש - כדי להגיע לאישור הצעת החוק".סולברג כתב כי "הפרוטוקול (בוועדה) גדוש בהתבטאויות שאלו דוגמתן: 'הכל בסדר, תרוץ. יאללה, רוצו. הלאה. נגמר הדיון, כמה שפחות להפריע, שנגמור מהר ו'למה להכניס עכשיו את כל התיקונים האלה?'". סולברג הוסיף כי להסדר המס שבהצעת החוק לא ניתן להדרש בחיפזון וכלאחר יד. "לא ניתנה אפשרות לחברי כנסת שרצו בכך לקיים דיון ראוי ולגבש עמדה מושכלת לגבי הסדר מס ריבוי דירות ובכך נפגע עיקרון ההשתתפות פגיעה קשה וניכרת".נשיאת בית המשפט העליון מרים נאור כתבה בדבריה כי "אין על יו"ר ועדת הכספים חובה להיכנע לדרישה להביא חוק להצבעה בכל מחיר ובכל שעה". היא התייחסה להתערבות בג"ץ בהליך החקיקה ואמרה כי "במקרים רבים הערנו על תקינות הליך החקיקה, אך נמנענו מהתערבות בחוק שהתקבל באותו הליך. כך היה בשל הריסון והאיפוק המתחייבים ביחסינו עם הכנסת. ייתכן שמנהגנו זה יצר תחושה כי 'הכל מותר', ולא היא."עמדתי היא כי במקרה שלפנינו נחצו כל הקווים האדומים. הרשות המחוקקת איננה משמשת כ'חותמת גומי' של הרשות המבצעת. לא הכל מותר בהליכי החקיקה ואין להפוך את היוצרות ולעשות את הרשות המבצעת למפקחת על הרשות המחוקקת, המכתיבה לה את קצב עבודתה. במקום שבו מתערערת ההפרדה בין רשויות השלטון, תפקידו של בית המשפט הוא "לשמור על כך כי כל רשות תפעל אך במסגרתה שלה"נשיאת בית המשפט העליון הוסיפה: "התערבותנו בחקיקה במקרה דנן הינה מחויבת המציאות. פסק דיננו זה מגן על הכנסת ומחזיר לידיה את הסמכות, שהיא לעתים חובה, לומר: עד כאן"."ניצחון אדיר לדמוקרטיה"פסק הדין ניתן בעקבות חמש עתירות שהוגשו לבג"ץ ובהן העתירה של סיעות האופוזיציה וחברי הכנסת יצחק הרצוג, מיקי רוזנטל, מנואל טרכטנברג ומרב מיכאלי מהמחנה הציוני.בסיעת המחנה הציוני ברכו על הפסיקה והגדירו אותה"ניצחון אדיר של האופוזיציה ושל הדמוקרטיה ביום בו בית המשפט מניף דגל אדום ומחזיר אל הכנסת חוק שהועבר על ידי הקואליציה בהליך בריוני ואנטי דמוקרטי באישון לילה".ח״כ רחל עזריה (כולנו), חברת ועדת הכספים, מסרה: "הייתי מעורבת בשלבי החקיקה של החוק, ואני חושבת שזה חוק חשוב שכן בישראל נכון שיהיה מס על ריבוי נכסים כפי שיש במדינות רבות בעולם. זאת דרך להתגבר על הפער הבין-דורי ולתת לצעירים הזדמנות להגיע לדירה ולצבור הון".מרשות המסים נמסר כי הם יבחנו בשיתוף משרד המשפטים אם האנשים שמכרו דירה וזכו למענק של 85 אלף שקל מהמדינה יצטרכו להחזיר אותו. על פי ההערכה הרווחת, המדינה לא תדרוש את החזרת המענק.עורכי הדין יובל יועז ודורון ברקת, שייצגו קבוצת בעלי דירות, מסרו כי "בית המשפט העליון הוציא כרטיס אדום לכנסת, נוכח הפגמים החריפים בהליכי חקיקתו של חוק מס ריבוי דירות. פסק הדין החדש ישמש מעתה תמרור אזהרה לכנסת, לשוב ולהקפיד על הליכי חקיקה ראויים, להתעמק בכל הצעת חוק ולבחון אותה לעומק, כראוי לרשות מחוקקת במדינה דמוקרטית".