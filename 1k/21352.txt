המשטרה פנתה היום (ראשון) בבקשה חריגה לבית המשפט העליון להאריך את מעצרו של העבריין אסי אבוטבול בעשרה ימים נוספים. אבוטבול חשוד בשתי פרשות רצח – של ארתור רוזן ב-1999 ושל עו"ד יורם חכם ב-2008, והעליון יצטרך לאשר את המשך מעצרו, משום שהוא מוחזק במעצר יותר מ-75 ימים מבלי שהוגש נגדו כתב אישום. החלטתו תינתן מחר.המשנה לפרקליט המדינה אישר לפרקליטות לבקש להאריך את מעצרו של אבוטבול בעשרה ימים ולא ב-15 ימים. בדיון שנערך בבית המשפט העליון, ציינה נציגת המדינה כי הוא חשוד בשתי פרשות רצח, וטענה כי עד כה הראיות נגדו מבססות "חשד סביר". לדבריה, העליה להארכת המעצר היא מפני חשש לשיבוש ממשי של הליך החקירה נגד אבוטבול. נציגת המדינה נשאלה מתי צפויה להסתיים החקירה נגד אבוטבול, אך לא נתנה תשובה בנושא.מנגד, עו"ד אבי כהן המייצג את אבוטבול טען כי מאז שהמשטרה הודיעה על פענוח הרצח של עו"ד חכם, היא אפילו לא הגישה הצהרת תובע. לטענתו, החשש לשיבוש החקירה שהעלתה המדינה הוא "ערטילאי", משום שאבוטבול מוחזק במעצר בהפרדה לבדו, "ואין לו עם מי לדבר". עוד אמר עו"ד כהן כי ההקלטות שאמורות להפליל את אבוטבול בוצעו לפני יותר משנה.הבקשה להאריך את מעצרו של אבוטבול הוגשה היום לבית המשפט העליון לאחר שביום חמישי בית משפט השלום בראשון לציון הורה לשחרר אותו בחזרה לכלא. ואולם, יום לאחר מכן, בית המשפט המחוזי קיבל את ערעור המשטרה והורה להשאיר את אבוטבול במעצר יומיים נוספים עד לדיון בבית המשפט העליון.היום האריך בית משפט השלום בראשון לציון בחמישה ימים נוספים את מעצרו של סגן ראש העיר החשוד במעורבות ברצח ארתור רוזן. גופתו של רוזן נמצאה בנובמבר 1999 מוטלת בצד כביש החוף ובנתיחתה התגלו שלושה כדורי אקדח. נציג המשטרה טען בדיון כי החשד נגדו התחזק וכי נמצאו סתירות בין עדותו לחומר החקירה. בין היתר טען החשוד בחקירה כי הוא לא היה בקשר עם אסי אבוטבול אולם החוקרים הטיחו בו כי קיימות עדויות המצביעות על היכרות ביניהם. בית המשפט אסר לפרסם את שמו ופרטיו של האיש. 