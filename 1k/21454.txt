כ-3,000 פעילים של מפלגת הליכוד משתתפים כעת (רביעי) בכנס תמיכה בראש הממשלה, בנימין נתניהו, במתחם גני התערוכה בתל אביב. יוזם הכנס, יו"ר הקואליציה דוד ביטן, אמר הבוקר בראיון לכאן ב' כי האירוע נועד "לשמור על המורל של פעילי הליכוד ולאסוף את השורות". נתניהו עצמו צפוי לנכוח גם כן בכנס וגם לשאת בו דברים.מארגני הכנס אומרים כי הוא ימומן על ידי הליכוד, בעלות הנאמדת ב-500-300 אלף שקלים. כל שרי הליכוד הנוכחים בארץ, כולל ישראל כץ שאותו תקף נתניהו רק לאחרונה בשיחות סגורות, אישרו את הגעתם לכנס.אתמול הוקלטו חברי הכנסת אורן חזן ומיקי זוהר מהליכוד משתלחים באופן בוטה בפרלקיטות המדינה על רקע חקירות נתניהו. במהלך חוג בית של פעילי המפלגה, אמר חזן למשתתפים כי "אם יש אורווה שצריך לנקות כי היא מלאה, סליחה על הביטוי, בחרא – זו פרקליטות המדינה". זוהר הוסיף: "המשטרה והיועץ המשפטי לממשלה יהיו אנוסים להגיש כתב אישום נגד ראש הממשלה"."התחושה בליכוד לגבי כל מה שקורה היא מאוד קשה", אמר ח"כ ביטן לתכנית "קלמן ליברמן" בניסיון להסביר את האמירות של שני חברי הכנסת. "ההרגשה בקרב פעילי הליכוד היא שיש ניסיון להפיל את ראש הממשלה שלא בדרך דמוקרטית, על ידי העצמת החקירות והחשדות. זה נעשה כבר קרוב לשנה ולא מאתמול".על הסיבות לכינוס אמר ביטן: "זו מלחמה על דעת הקהל. מי שמעצים את החקירות והחשדות הם השמאל והתקשורת. גם ההפגנות מול בית היועץ המשפטי לממשלה הן לא במקום. כבר שנה חוקרים ואומרים שכתב האישום בדרך, וראינו שזה לא קורה. אם יש עד מדינה - סימן שהם צריכים לחזק את הראיות בתיק".