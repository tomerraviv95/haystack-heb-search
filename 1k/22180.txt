ראש הממשלה בנימין נתניהו תקף הערב (רביעי) בחריפות בכנס הליכוד בקריית שדה התעופה את התקשורת, ואמר כי "הם מעדיפים להציג את ישראל כמדינה מבודדת ונחשלת. תעשיית הפייק ניוז בשיאה". אלפים הגיעו לאירוע הרמת כוסית של המפלגה לכבוד ראש השנה, שהפך למפגן תמיכה שני בנתניהו בתוך חודש, בצל החקירות נגדו. בליכוד אמרו כי האירוע הוכתר בהצלחה, ובראשם יו"ר הקואליציה דוד ביטן, שכן מספר המשתתפים עלה על הציפיות. נתניהו אף אמר בדבריו כי "יש פה 2,000 איש בפנים ועוד 2,000 בחוץ". חלק מהמשתתפים הגיעו בהסעות מאורגנות וממומנות מטעם המפלגה. בשנים האחרונות היה כנס הרמת הכוסית סגור לתקשורת, אולם ביטן שכנע את נתניהו לשנות את הדבראת נאומו החל נתניהו בנימה מפויסת: "בדמוקרטיה יש מחלוקות, יש ניגודים, יש הבדלי השקפות, אבל יש גם נקודות הסכמה. בשבוע שעבר, כשיצאתי לפגישה עם נשיא רוסיה בעניין ביטחוני שחשוב לכולנו, קיבלתי את תמיכתם של כמה מראשי האופוזיציה בישראל. אני בהחלט מעריך זאת". לאחר מכן ציין את המדיניות הביטחונית והכלכלית של ישראל, שהביאו לדבריו לתקופה השקטה ביותר שידעה ישראל מזה עשרות שנים, ושהביאו לירידה דרמטית באבטלה.בהמשך תקף נתניהו את התקשורת: "כולם רואים את האמת על התקשורת המגוייסת. את חוסר ההגינות של תעשיית הדכדוך... תעשיית הפייק ניוז נמצאת בשיאה. תראו איך הם מסקרים בהתלהבות אין קץ מדי שבוע את הפגנות השמאל, הפגנות שמטרתן להפעיל לחץ פסול על רשויות החוק כדי להגיש כתב אישום נגדי". ראש הממשלה התייחס גם למני נפתלי ואלדד יניב, מארגני ההפגנות נגד היועץ המשפטי לממשלה בפתח תקווה: "התקשורת הפכה את מובילי ההפגנות האלה ל״אבירי שלטון החוק״. איזה אבירים? איזה שלטון חוק? איזו מלחמה בשחיתות? איזו בדיחה!".על אופן הסיקור התקשורתי הוא הוסיף: "באיזה לעג והתנשאות ניסו להציג אותנו. הם לא רק בזים לנו, הם בזים לדמוקרטיה. הם עושים הכול כדי לפגוע בי וברעייתי כי הם חושבים שאם יפילו אותי ואותה - הם יפילו אותנו, את הליכוד, את המחנה הלאומי כולו".את נאומו חתם נתניהו בשלהוב הקהל, על רקע קריאות תמיכה: לא יעזור לתקשורת, לקרן החדשה, למפגינים מטעם, למושחתים שמתחזים ללוחמים בשחיתות. לא יעזור לכל אלה שרוצים להחליף אותנו בלי בחירות. התמיכה בנו רק הולכת וגוברת. כאשר יענו אותנו, כן נרבה וכן נפרוץ!".על רקע החקירות, פורסם היום כי המיליארדר לן בולווטניק, מבעלי ערוץ 10, ימסור עדות בחקירות נתניהו. עדות בלווטניק התבקשה גם בתיק 1000 וגם לתיק 2000.