ארצות הברית, יפן וקוריאה הדרומית ערכו היום (חמישי) תרגיל אווירי משותף, שכלל טיסה של שני מפציצים אמריקניים בסמוך לחצי האי הקוריאני. התרגיל מתקיים יומיים לאחר שקוריאה הצפונית שיגרה טיל שחלף מעל יפן והגביר את המתיחות באזור.מלבד שני מפציצי ה-B-1B, השתתפו בתרגיל ארבעה מטוסי B-35, כמו גם מטוסים יפניים ודרום קוריאניים. האימון האווירי התקיים כחלק מתרגיל כולל ומשותף לצבא האמריקני ולצבא קוריאה הדרומית, שהתמקד בעיקר בפתרונות מחשוב.מפקד הפיקוד האווירי הפאסיפי בחיל האוויר האמריקני, הגנרל טרנס אושאנסי, ערך ביקור לא מתוכנן ביפן ונפגש עם מקביליו. הוא אמר כי "פעולותיה של קוריאה הצפונית הן סכנה לבעלי בריתינו, לשותפותינו, ולמדינתינו, והן ייענו בהתאם". הוא הוסיף כי "המשימה המורכבת הזו מבהירה באופן חד משמעי את הסולידריות שלנו בעבור בעלי בריתינו ומדגישה את שיתוף הפעולה הנרחב להגנה נגד האיומים האזוריים".שלשום ביצעה קוריאה הצפונית ניסוי טילים שבו שוגר טיל בליסטי אל האוקיינוס השקט, שחלף מעל יפן. בעקבות השיגור, תושבים ביפן התבקשו להיכנס למרחבים מוגנים. בתגובה לכך צייץ אתמול נשיא ארצות הברית דונלד טראמפ בחשבון הטוויטר שלו, כי  מדינתו "מדברת עם קוריאה הצפונית, ומשלמת לה דמי סחיטה זה 25 שנה. דיבורים הם לא התשובה!". ואולם שר ההגנה האמריקני, ג'ים מאטיס, הבהיר לאחר מכן כי ארצו אינה שוללת פתרונות דיפלומטיים למשבר עם פיונגיאנג. 