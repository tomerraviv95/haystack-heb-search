כוחות צה"ל, מג"ב והמנהל האזרחי הרסו לפנות בוקר (חמישי) בכפר דיר אבו משעל שבגדה המערבית את בתיהם של אסאמה טעא ובראא צלאח, שני המחבלים שביצעו את הפיגוע בירושלים שבו נהרגה שוטרת מג"ב הדס מלכא. על על פי הודעת דובר צה"ל, הכוחות גם אטמו את ביתו של המחבל השלישי, עאדל ענכוש. כמו כן נהרס ביתו של המחבל מאלכ חאמד שביצע את פיגוע הדריסה בצומת עפרה שבו נהרג החייל אלחי טהרלב.מקורות פלסטיניים דיווחו כי בדיר אבו משעל התפתחו עימותים בעת שהכוחות פעלו להריסת המבנים, אולם לא דווח על נפגעים.כוח צה"ל ליד אחד מבתי המחבלים שנהרסו, הבוקר (צילום: דובר צה"ל)ארגון החזית העממית, ששניים מהמחבלים מדיר אבו משעל היו חברים בו, מסר כי "זוהי מדיניות של פחדנות שמדגישה את הכישלון של ישראל לעמוד מול האינתיפאדה העממית. מדיניות זו לא תשיג את מטרתה, אלא להיפך - נותנת דחיפה לעמנו להמשיך את ההתנגדות. אלה פשעי מלחמה וענישה קולקטיבית".בשבוע שעבר דחה בג"ץ  חלקית את עתירת משפחות שלושת המחבלים נגד ההריסה. עם זאת, נקבע כי לא תיהרס הקומה התחתונה בכל אחד מהמבנים בגלל חוסר זיקה של המחבלים אליהם. בג"ץ דחה גם את עתירת משפחתו של חאמד. השופט יצחק עמית, שאליו הצטרפו שני שופטים, הדגיש בפסק הדין על העתירה הראשונה כי "השימוש שנעשה מכוח תקנה 119 לצרכי אטימה והריסה של בתי מחבלים הוא שימוש הרתעתי, לא עונשי".עוד כתב השופט עמית כי "לא מצאתי ממש בטענותיהם של העותרים בנוגע למעורבותם של שלושת המחבלים בפיגוע הקטלני. אין מחלוקת כי השלושה השתתפו באירוע, ויש לדחות בשתי ידיים את הטענה לפיה יש חשיבות לשאלה מיהו המחבל שדקר למוות את הדס מלכא ומי הם המחבלים 'שהסתפקו' בניסיון ירי ודקירה במסגרת אותו אירוע".עמית הוסיף: "איננו דנים בהריסת בתיהם של מי ששילח את המחבלים או סייענים שעמדו ממרחק, אלא בבתיהם של מי שהוציאו לפועל את התכנית הקטלנית. חומרת המעשים אף היא מובהקת: מדובר בחוליה שחבריה שיתפו פעולה כדי להוציא לפועל פיגוע רצחני המשלב דקירה וירי מנשק חם".