ראש הממשלה, בנימין נתניהו, סירב להתייחס הבוקר (ראשון) בפתח ישיבת הממשלה לקריקטורה האנטישמית שהפיץ בנו יאיר אתמול בפייסבוק. "זו לא מסיבת עיתונאים", השיב בנוגע לשאלות בנושא.נתניהו יצא היום לסבב פגישות בדרום אמריקה ובמרכז אמריקה. "אני יוצא לביקור היסטורי באמריקה הלטינית. זו הפעם הראשונה בהיסטוריה של מדינת ישראל שראש ממשלה מכהן מבקר בדרום אמריקה ומרכז אמריקה", אמר בישיבה. "אנחנו עושים מה שאנחנו עושים בכל חלקי העולם. זה ביקור שיחזק את הקשרים הכלכלים הביטחוניים והמשך חיזוק המעמד הבינלאומי של ישראל". הוא הוסיף כי "ישראל שולחת תנחומים לעם המקסיקני" בשל רעידת האדמה הקשה שפקדה את המדינה, ואמר כי יציע עזרה לנשיא מקסיקו.לאחר ביקורו בדרום אמריקה ייצא נתניהו לארצות הברית, שם ינאם בפתיחת עצרת האו"ם בניו יורק. הוא התייחס לסופות האחרונות שפקדו את ארצות הברית ואמר כי "גם ידידתנו עוברת ימים קשים ואנחנו מקווים שהיא תעבור אותם בשלום".בסוף דבריו הודיע ראש הממשלה כי הממשלה תשמע בישיבתה סקירה מראש השב"כ. לדבריו, "רוב הפעילות שלהם לא ידועה לציבור. בחודשיים האחרונים השב"כ סיכל 70 חוליות טרור ואני רוצה להודות להם על כך".הקריקטורה שהפיץ אתמול נתניהו הבן נשענת על תיאוריות קונספירציה וזכתה לתמיכה של דיוויד דיוק - פעיל נאצי ומכחיש שואה, בעבר מנהיג הקו קלוקס קלאן. בפוסט שהעלה נראה המיליארדר היהודי-הונגרי ג'ורג' סורוס מושך בחכתו לטאה - מושא לתיאורית קונספירציה בארצות הברית - שמושכת דמות הנראית כמו מכשפה. דמות המכשפה מושכת את ראש הממשלה לשעבר אהוד ברק, כשהפיתיון שלו הוא כסף. עוד רואים את ברק מעלה בחכתו את אלדד יניב, ויניב מפתה את מני נפתלי באמצעות חמגשיות. בפוסט עצמו כתב בנו של ראש הממשלה "שרשרת המזון".יאיר נתניהו הגיב לסערה עם תגובה בפייסבוק על הפרסום בעיתון "הארץ" של הפוסט שלו וכתב: "חחחחח עיתון 'הארץ' האנטישמי שמוחזק בבעלות של כ25% של תאגיד החדשות הנאצי לשעבר 'דומון שאוברג' שהיה אחראי על הפצת תעמולה נאצית בשואה ובעליו הנוכחי היה בהיטלר יוגנד מטיף לי על אנטישמיות. בתמונה למטה- ג׳פרי גולדברג, עיתונאי שמאל אמריקני המקורב מאוד לאובמה, מחווה את דעות על עיתון 'הארץ'. ברק רביד תחזור לעשות את מה שאתה יודע הכי טוב ללקק לאהוד ברק, ושחרר אותי".