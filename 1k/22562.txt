המטה ללוחמה בטרור פרסם היום (שני) אזהרות מסע לתיירים ישראלים המתכננים לבקר בחו"ל בתקופת החגים הקרובה. בין השאר מומלץ לישראלים להימנע מביקורים בטורקיה, ולשוהים בה לצאת בהקדם האפשרי.בהודעת המטה נכתב באשר לטורקיה, כי "על אף מאמצי הסיכול והמניעה שמשקיעה טורקיה בהתמודדות מול כוונות הפיגוע של המדינה האסלאמית וגורמים נוספים, האיום במדינה עדיין גבוה".אזהרות מסע נוספות פורסמו לנוסעים לסיני, שהוגדר כ"רמת האיום החמורה ביותר", שאר חלקי מצרים, ירדן ואף לדרום הפיליפינים. כמו כן מומלץ שלא לבקר בדרום תאילנד ו"לחדד ערנות בבנגקוק". במטה ללוחמה לטרור הסבירו כי "בתקופה הנוכחית נשמרת המוטיבציה הגבוהה למימוש פיגועי טרור ברחבי העולם של גורמי ג'יהאד עולמי ובראשם ארגון ה"מדינה האסלאמית" (דאעש) וגורמים הפועלים בהשראתו, בדגש על מדינות המזרח התיכון הסמוכות לאזורי הלחימה... ומדינות המערב בדגש על צפון ומערב אירופה".עוד נכתב בהודעה כי על התיירים הישראלים לגלות ערנות במקומות הומי אדם כמו מרכזי קניות, מוזיאונים, אצטדיונים וארועים עם משתתפים רבים. במטה ללוחמה לטרור הדגישו כי אזהרות המסע אינן חדשות אלא חידוד של אלה הקיימות.