שיבושים רבים נרשמים הערב (רביעי) בתנועת הרכבות, בעקבות מותו של גבר כבן 70 כתוצאה מפגיעת רכבת דרומית לתחנת בית יהושע. התחנה נסגרה באופן זמני. ברכבת ישראל הודיעו כי רכבות המגיעות מדרום תסיימנה את המסלול בתחנת הרצליה ותל אביב סבידור, ואילו הרכבות מצפון תגענה עד לתחנת נתניה.באזור השעה 18:00, פגעה רכבת באדם דרומית לתחנת בית יהושע, סמוך לאחד מהרציפים. לתחנה הוזעקו צוותי משטרה ומגן דוד אדום. הם קבעו את מותו של האיש בחלוף זמן קצר.רכבת ישראל תספק שירות הסעות באמצעות אוטובוסים מתחנות הרצליה, תל אביב סבידור ונתניה. עדיין לא ברור מתי תנועת הרכבות תשוב לסדרה.