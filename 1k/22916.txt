שליט קוריאה הצפונית, קים ג'ונג און, איים הבוקר (שישי) כי מדינתו תגיב "באופן הנוקשה ביותר שנרשם בהיסטוריה" להצהרה של נשיא ארצות הברית, דונלד טראמפ, מעל בימת האו"ם, שלפיה וושינגטון תוכל להשמיד לחלוטין את קוריאה הצפונית. בהצהרה נדירה, שפורסמה בסוכנות הידיעות הרשמית במדינה, כינה המנהיג הצפון קוריאני את טראמפ "חולה נפש שהכריז נגדנו מלחמה"."זו הייתה הצהרת המלחמה הפראית ביותר בהיסטוריה", אמר ג'ונג און בתגובה לנאומו של טראמפ בעצרת הכללית של האו"ם. עוד טען השליט הצפון קוריאני כי איומיו של טראמפ להשמיד את הדיקטטורה המסוגרת "יותר מאשר להפחיד או לעצור בעדי, שכנעו אותי עוד יותר שהדרך שבחרתי היא הדרך הנכונה ושבה יש להמשיך".בסיכום ההודעה, הבטיח ג'ונג און כי "בתור האיש המייצג את קוריאה הצפונית, ובשם כבוד המדינה והעם – אגרום לאיש הזה לשלם ביוקר על הנאום שנשא".במקביל, שר החוץ של קוריאה הצפונית, רי יונג הו, איים הבוקר כי פיונגיאנג עשויה לבצע בקרוב ניסוי בפצצת מימן באוקיינוס השקט. יונג הו צוטט בסוכנות הידיעות הרשמית של קוריאה הדרומית, גם כן בתגובה לאיום שהשמיע טראמפ ביום שלישי.בנאומו, שהיה הראשון שלו בעצרת הכללית של האו"ם כנשיא ארצות הברית, הצהיר טראמפ כי אם לוושינגטון לא תישאר ברירה - היא תיאלץ "להשמיד לחלוטין" את קוריאה הצפונית. את המנהיג הצפון קוריאני כינה טראמפ "איש הטיל". "קוריאה הצפונית היא מדינה אכזרית המאיימת על שלום העולם", אמר טראמפ.הנשיא האמריקני האשים את פיונגיאנג כי היא "אחראית לרעב של מיליוני צפון קוריאנים ולדיכוי של רבים אחרים. אנחנו עדים להתעללות של השלטון בסטדונטים אמריקנים שחזרו לאמריקה רק כדי למות כמה ימים לאחר מכן. ראינו את זה בהתנקשות באחים הדיקטטורים בנמל תעופה בינלאומי. אנחנו יודעים שהם חטפו ילדה יפנית מתוקה בת 13 מחופי יפן כדי להפוך אותה למורה לשפות למרגלים. אם זה לא מעוות מספיק, הנשק הגרעיני של צפון קוריאה מאיים על כל העולם".אמש הכריז הנשיא האמריקני על עיצומים חדשים נגד קוריאה הצפונית. מדובר בצו מנהלי, שיאפשר להטיל עיצומים על חברות, בנקים ואישים המממנים מסחר עם פיונגיאנג ומסייעים לה. בפתח פגישה שקיים עם נשיא קוריאה הדרומית ועם ראש ממשלת יפן אמר טראמפ לכתבים כי הצו החדש ינתק את מקור ההכנסה שמממן את מאמציה של קוריאה הצפונית לפתח את הנשק הקטלני ביותר שידוע לאנושות.הסנקציות צפויות לכלול, בין היתר, את תעשיית הטקסטיל של קוריאה הצפונית, ענף הדייג וטכנולוגיית המידע. מלבד ההכרזה, טראמפ שיבח את סין על שהורתה לבנקים ליישם את העיצומים שהטיל האו"ם על פיונגיאנג. לשאלה אם דו-שיח עם קוריאה הצפונית עדיין אפשרי, השיב טראמפ "למה לא".