"טבע" הודיעה הבוקר (ראשון) על מהלך קיצוצים נרחב. מנהל התפעול בחברת התרופות הישראלית, דוד לוסטיג, אמר לעובדים כי 350 איש יפוטרו. לדברי החברה זהו "שלב נוסף בתהליך הרה-ארגון והמיקוד העסקי בישראל, שמטרתו לחזק את התחרותיות של אתריה בארץ תוך ביצור מעמדם ומרכזיותם גם בעתיד".מהחברה נמסר כי המפוטרים יהיו ממפעלי כפר סבא וטבע טק שבנאות חובב. בין המפוטרים מנהלים ועובדים, שזהותם תיקבע בהתייעצות עם הוועד. כיום, מעסיקה טבע בישראל כ-7,000 עובדים. לפני כארבע שנים הכריזה טבע על כוונה לבצע סבב פיטורים, שבסופו של דבר לא יצא אל הפועל לאחר לחץ שהפעילה ההסתדרות.בתגובה לדברים הכריזה ההסתדרות על סכסוך עבודה בתשעה אתרים של חברת טבע, שבהם כ-6,000 עובדים המאוגדים בהסתדרות. בארגון קראו להנהלת החברה לנהוג באחריות ולא להכניס את מפעלי טבע בישראל לשורה של מאבקים שיביאו לסחרור מערכת יחסי העבודה,"לא נסכים לשום מהלך חד צדדי שבו יפוטרו עובדים". לפני כשנתיים, כשהייתה בשיאה, מניית טבע הייתה שווה יותר מ-70 דולר. בחודש מאי היא רשמה שפל של עשור, ונמכרה בפחות משלושים. הרקע למשבר הוא בין היתר רכישה של שתי חברות תרופות גנריות, בעבור יותר מ-40 מיליארד דולר. אחת מהן התבררה כיקרה מדי, השנייה התגלתה ככושלת. בין לבין שילמה טבע קנס של כחצי מיליארד דולר לרשויות האמריקאיות בעקבות פרשת שוחד בינלאומית.ח״כ עמיר פרץ ביקר בחריפות את המהלך: ״מדובר בניצול לרעה בחסות החוק מצד חברה שמקבלת מליארדים בצורה של הטבות מס, בכפוף להבטחתה לגייס עובדים חדשים. על הנהלת טבע להשיב לציבור את הטבות המס שקיבלה לאורך השנים. לא רק שטבע אינה עומדת בהבטחתה, אלא שהיא מביאה לפיטוריהם של מאות מעובדיה המסורים. לא נשלים עם הכלל שכאשר החברה מרוויחה המנהלים מקבלים בונוסים שמנים וכאשר החברה מפסידה העובדים משלמים את המחיר".ח"כ איציק שמולי (המחנה הציוני) ביקר את טבע על המהלך. "רק בישראל חברה כמו טבע יכולה לקבל כל שנה מיליארדי שקלים בהטבות מס ובתמורה לפטר מאות עובדים באופן חד צדדי מטעמי התייעלות. קוראים לזה חזירות וצריך לעצור את זה: או שיש הטבת מס ובצדה תוספת השקעות ותעסוקה או שאין הטבת מס. ההפקרות הקיימת שבה המדינה נותנת ומקבלת בחזרה סטירה מצלצלת לא יכולה להימשך עוד".פרופ' יצחק פטרבורג, נשיא ומנכ"ל זמני של טבע, אמר כי הקיצוצים במפעל בנגב לא יפגעו בפעילות החברה בדרום. "ישראל, והנגב בפרט, חשובים לטבע, ופעילותנו כאן תמשיך להוות נדבך משמעותי לחברה גם בעתיד. יחד עם זאת, אנו מחויבים לעשות כל הנדרש על מנת להבטיח שאתרינו בישראל יהיו תחרותיים, יעילים ובעלי אופק עסקי בר-קיימא. טבע תמשיך להשקיע בישראל – ובאתרי הייצור בפרט – בפעילויות אשר מחזקות את היכולת התחרותית שלנו ברמה הגלובלית".