1,200 עובדים במפעל חיפה כימיקלים הוצאו מאז השבוע שעבר לחופשה מאולצת, זאת על רקע אי הוודאות בנוגע לאספקת אמוניה למפעל. העובדים, שרובם מועסקים במפעלי החברה בדרום הארץ, הוצאו לחופשה עד ל-30 ביולי, יום לפני המועד שבו אמור המפעל להתרוקן על פי החלטת בית המשפט העליון."זה כחצי שנה אנו מתמודדים עם מצב בלתי נסבל של חוסר ודאות ופגיעה באספקת האמוניה למשק הישראלי", מסרו בתגובה בחיפה כימיקלים. "מפעלי החברה סגורים יותר משלושה וחצי חודשים, בהם משולמות משכורות מלאות לעובדים".בחברה טוענים כי הממשלה אינה עושה מספיק כדי לסייע להם. "הממשלה קיבלה החלטה באשר לפתרונות לטווח הקצר והארוך, ואולם החלטה זו לצערנו טרם יושמה על ידי המשרד להגנת הסביבה, שלא הוציא למפעל היתר רעלים ומטורפדת על ידי ראש עיריית חיפה יונה יהב, שמנהל קמפיין הפחדה פופוליסטי רצוף בשקרים, במסגרתו אף שלל את רישיון העסק של צינור האמוניה. לא נותר לנו אלא לקוות שהמדינה תצליח לאכוף את החלטותיה, ותסדיר את ייבוא האמוניה למשק הישראלי באופן שיאפשר יצור מוגבר ותשיב את אלפי העובדים לתעסוקה סדירה".מנגד, בעיריית חיפה הדפו את הביקורת ומסרו בתגובה: "ניסיונות ההתעלמות של חיפה כימיקלים מהחלטות כל הערכאות המשפטיות, כולל בית המשפט העליון, הם הגורם למצב. די להקשיב לדבריו של כבוד השופט מלצר, שאמר לעובדים כי עומדת להם העילה לתבוע את הנהלת המפעל על כך שלא נערכה בזמן לסגירת מיכל האמוניה כמתחייב מהחלטת הממשלה."עיריית חיפה חוזרת על עמדתה כי יש לבחון את כל החלופות לטווח הקצר והארוך, בסקר סיכונים בלתי תלוי, ומתחייבת לקבל את החלופה שנמצאת נכונה ולא דווקא את מה שנוח להנהלת המפעל משיקולים כלכליים וללא כל התחשבות בסיכון הקיים למיליון מתושבי מדינת ישראל. הנהלת חיפה כימיקלים, בסיוע הרגולטור, הביאו במו ידיהם את המפעל למצבו ושום מילים מנותקות מהמציאות לא ישנו זאת".מאז הכריע בית המשפט כי יש לרוקן את המכל, הועלו הצעות לחלופות שונות לאמוניה. המדינה תומכת באספקה של אמוניה באוניות קטנות, ומנגד, עיריית חיפה וארגוני הסביבה מציעים שימוש במכולות איזוטנקים. כך או כך, במפעל חיפה כימיקלים שהאמוניה היא חומר הגלם העיקרי שלו, אין עבודה עד להודעה חדשה.בסוף חודש מאי האחרון, דחה בית המשפט העליון ערעור מטעם חיפה כימיקלים בנוגע להמשך פעילות מתקן האמוניה. הרכב של שלושה שופטים קבע אז כי המכל, השוכן במפרץ חיפה, ירוקן בכללותו עד 31 ביולי, בעוד כשבועיים. בארגוני הסביבה ובעיריית חיפה בירכו אז על ההחלטה ואמרו כי "יש שופטים בירושלים". השופטים מתחו ביקורת על התנהלות חיפה כימיקלים והאשימו את אנשי המפעל ב"שורה של מחדלים שהביאונו עד הלום".