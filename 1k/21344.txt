חייל צה"ל התמוטט לפנות בוקר (א') במהלך אימון שגרתי סמוך לבסיס קציעות שבנגב. הוא פונה במצב קשה באמצעות מסוק לקבלת טיפול. החייל, לוחם ביחידת הסיור (יחס"ר) הבדואי, מטופל ביחידה לטיפול נמרץ בבית החולים סורוקה, שם הוא מורדם ומונשם. מצה"ל נמסר כי נסיבות המקרה נבדקות והודעה נמסרה למשפחתו של החייל.התאונה מצטרפת לשורת תאונות אימונים שאירעו בצה"ל לאחרונה: לפני כשלושה שבועות נהרגו שני חיילים לאחר שהמשאית בה נהגו התהפכה בדרכם לאימון באילת. חודש שעבר נהרג חייל לאחר שהתמוטט במפתיע בפארק המים ימית 2000 בחולון, במהלך פעילות חברתית במסגרת צבאית. כמו כן, בחודש שעבר נהרג סגן דוד גולובנציץ במהלך תרגיל בחסם ג'ילבר בחברון. בנוסף לכך, אירעו כמה תאונות נוספות שבהן לא היו נפגעים, ובכללן התקרית במטס יום העצמאות, במהלכו שני כלי טיס כמעט התנגשו. בעקבות האירועים הקודמים הכריז הרמטכ"ל גדי איזנקוט על עוצר אימונים שנמשך כיום.