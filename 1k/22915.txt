חברת נובל אנרג'י הודיעה הבוקר (חמישי) כי בשל תקלה בעבודות באסדת תמר הופסקה אספקת הגז הטבעי. בשלב זה אין חשש לזיהום הים. בשל התקלה במאגר הגז הפעיל היחידי של המשק, הורה הערב שר האנרגיה, יובל שטייניץ, לחלק לכמה מפעלים גז נוזלי המיועד לשעת חירום. עיקר הגז ישמש את בתי הזיקוק בחיפה ובאשדוד, וכן את מפעלי ים המלח ומפעלים אחרים של חברת כי"ל.בתחילה העריכו במשרד האנרגיה כי משך תיקון התקלה יעמוד על 24 שעות, אך מספר שעות מאוחר יותר המשרד עדכן את הודעתו על משך התיקון וכעת מעריכים כי יושלם בתוך שתי יממות. עד אז תייצר חברת החשמל חשמל על בסיס דלק מזהם יותר, כמו סולר ופחם.חברת החשמל הודיעה כי נערכה מבעוד מועד למצב כזה, וכי לפי שעה אספקת החשמל נמשכת כסדרה במהלך החג. החברה נערכת לקראת יום ראשון ועומדת בקשר שוטף עם משרד האנרגיה ועם רשות החשמל. בחברת החשמל מציינים כי התריעו בשנים האחרונות מפני סכנה לאירוע דומה, ומן המצב הבעייתי של משק האנרגיה בישראל.