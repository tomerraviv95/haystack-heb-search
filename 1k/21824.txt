קטר נסוגה בחודשים האחרונים מתכניות הסיוע שלה ברצועת עזה - כך דווח הבוקר בעיתון הלבנוני, "אל-אחבאר". לפי הדיווח, קטר סוגרת בהדרגה מוסדות וחברות ששימשו להקמת מיזמים ברצועה, לאחר שהמדינות המחרימות את קטר הכריזו עליהם "מוסדות תומכי טרור".האמירות הקטנה, לפי הדיווח, תמכה בשנים האחרונות ביותר ממאה מיזמים ברצועה, בעלות כוללת של יותר מחצי מיליארד דולר, ובנתה שם יותר מאלף יחידות דיור. העיתון הלבנוני הוסיף כי קרנות סיוע של איחוד האמירויות מתחילות לתפוס את מקומה של קטר בסיוע לרצועת עזה, בעיקר בתחומי האנרגיה, הרפואה והחינוך.ביוני האחרון דווח כי סעודיה, איחוד האמירויות, בחריין, מצרים, לוב ותימן הצהירו כי יחרימו את קטר, בעקבות מה שהן כינו תמיכה ב"טרור וקיצוניות". המדיונת המחרימות העבירו רשימת דרישות לקטר, על מנת להחזיר לסדרם את היחסים בין המדינות לאמירות, אך עד כה סירבה קטר להיענות להן.ב-30 ביולי טען שר החוץ של בחריין כי המדינות המחרימות מוכנות לפתוח בדיאלוג, בתנאי שקטר תביע רצון אמיתי להפסיק לממן טרור וקיצונים, להפסיק להתערב בענייניהן של מדינות אחרות ולענות ל-13 הדרישות שהוצבו לה כדי לסיים את המשבר.