שגרירת ארצות הברית באו"ם, ניקי היילי, תקפה הערב (שלישי), את חיזבאללה בדיון שנערך במועצת הביטחון. "מדובר בארגון טרור מסוכן המהווה מכשול לשלום", אמרה השגרירה. היילי הוסיפה, כי חיזבאללה התחזק ומתכונן למלחמה עתידית, והביעה תמיהה כיצד שמו של הארגון אפילו לא מוזכר במסדרונות האו"ם.מוקדם יותר היום ערך ראש הממשלה בנימין נתניהו ביקור בעוצבת הבשן שברמת הגולן, כשלצדו שר הביטחון אביגדור ליברמן והרמטכ"ל גדי אייזנקוט. במהלך הסיור בשטח שמעו השלושה סקירות על הגזרה מפי מפקד הפיקוד אלוף יואל סטריק ומפקד העוצבה תא"ל יניב עשור."אני מסיים עכשיו סיור בחרמון עם שר הביטחון, הרמטכ"ל, אלוף פיקוד הצפון ומפקדי האוגדות", אמר נתניהו ברמת הגולן. "אני מתרשם מהחדות והעירנות של המפקדים, של הכוחות, מהעבודה החשובה שנעשית כאן".בדבריו התייחס ראש הממשלה גם לאירועים מעבר לגבול ולהתפתחויות האחרונות בסוריה: "המציאות כאן משתנה במהירות - דאע"ש בנסיגה גדולה ואת החלל מנסה למלא איראן, שיחד עם חיזבאללה יוצרים כאן קשת צפונית, בסיוע נשק מדויק". הוא הוסיף: "אנחנו מטפלים באיומים החדשים האלו. דעתנו נתונה למכלול האיומים על מדינת ישראל".