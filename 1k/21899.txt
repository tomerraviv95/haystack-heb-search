ראשת עיריית נתניה, מרים פיירברג, מקפידה שלא לדבר עם אמצעי התקשורת מאז החלו החקירות בעניינה בחשד לקבלת שוחד. הערב (שלישי) פרסמנו בחדשות הערב בכאן 11 את הקלטות דבריה של פיירברג שהשתתפה השבוע בכינוס פוליטי של מרכז הליכוד בנתניה. פיירברג התייחסה לחקירות ראש הממשלה, בנימין נתניהו, ואמרה כי לא יצליחו להפילו."אני הייתי אצלו (אצל נתניהו, ז"ק) ביום חמישי בישיבה בדיוק כשהודיעו לו שבעצם מצרפים לו האשמה נוספת של שוחד. ראש הממשלה מפגין נחישות, אבל ראש ממשלה הוא בן אדם, וזורם לו דם בעורקים, וזה לא פשוט להתמודד עם מה שהוא מתמודד. זה פשוט לא יאומן שמזה מדינת ישראל מתקשקשת ומזה, בנושאים האלה, רוצים להפיל ראש ממשלה. לא יצליחו להפיל את ביבי".בכנס נכחה גם שרת התרבות, מירי רגב שבירכה את פיירברג: "ברוכה הבאה למרים, ראש עיריית נתניה, שחזרה לסניף הליכוד, מגיע לה מחיאות כפיים. וזה לא סוד שאני מעריכה מאוד את מרים שעושה רבות לפיתוח העיר הזאת, וחשוב לי מאז שביחד יהיו כולם, כל סניף הליכוד יהיו ביחד עם מרים, ומרים תחזר את הליכודניקים בעיר, כי רק זאת הדרך שלנו לנצח".לראשת עיריית נתניה התווסף הבוקר בכיר נוסף בעיריית נתניה, סגן ראש העיר, שמעון שר שנעצר בחשד לשוחד תמורת קידום מיזמי נדל"ן. בחודש מרץ המליצה המשטרה על העמדתה של פיירברג לדין באשמת קבלת שוחד, מרמה והפרת אמונים.