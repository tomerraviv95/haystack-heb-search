תושב רמת השרון בן 42 נעצר בחשד שביצע עבירת מין במטופלת במרפאה בתל אביב, כך הודיעה היום (ראשון) המשטרה. הוא נעצר בעקבות תלונה שהגישה האישה במשטרה במהלך סוף השבוע, שם סיפרה כי הגיעה לקבל טיפול קוסמטי, ובמהלכו הרופא תקף אותה מינית.בעקבות תלונת האישה, הרופא נעצר אמש ונלקח לחקירה שבסיומה הוא נעצר. היום, לבקשת המשטרה, בית משפט השלום שבתל אביב האריך את מעצרו עד ליום שלישי הקרוב.במקרה אחר, פרקליטות מחוז חיפה הגישה היום לבית המשפט המחוזי בעיר כתב אישום נגד גבר בן 59 ממעלות בגין ביצוע מעשים מגונים בילדות כבנות עשר. על פי כתב האישום, הוא נהג לבצע את המעשים בכמה וכמה הזדמנויות בארבע השנים האחרונות.רוב המעשים שביצע בילדות התרחשו ברחוב, אך כתב האישום מתאר מקרה אחד שבו הוא הוביל את אחת מהילדות אל ביתו שבמעלות תוך איומים עליה. בכמה מהמקרים הוא איים על הילדות כי יפגע בהן אם תספרנה על מעשיו, והוא מואשם כי גם הכה אחת מהן.