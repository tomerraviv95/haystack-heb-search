שר התקשורת איוב קרא אמר היום (ראשון) כי יסגור את משרדי אל ג'זירה בישראל. "אל ג'זירה היא כלי של דאעש", אמר במסיבת עיתונאים שכינס. "כמעט כל המדינות באזור קבעו שאל ג'זירה תומכת טרור", הוסיף ואמר כי הרשת הקטרית "גרמה לאבדות בישראל במהלך משבר הר הבית". בשבוע שעבר הטיל ראש הממשלה בנימין נתניהו על קרא להכין הצעת חוק ממשלתית לסגירת משרדי רשת אל ג'זירה בישראל.מדבריו של קרא במסיבת העיתונאים עולה כי יש בקשה להצר את צעדי הרשת, אולם לא התקבלו החלטות משמעותיות עד כה. קרא הציע ללשכת העיתונות לשלול את תעודת העיתונאים מכתבי אל ג'זירה והוגשה פנייה לחברות הכבלים והלוויין, אך טרם התקבלה תשובה. כמו כן, השר קרא מבקש לחוקק חוק שיגדיר הסתה כפגיעה בביטחון ישראל ותחת חוק כזה יהיה אפשר לסגור כלי תקשורת."כל התחנות האחרות שמרו על כללי הדמוקרטיה", אמר קרא, "ההסתה חייבה פעולה". לדבריו, "זיהינו את הקשר בין הסתה למעשים. אי אפשר לעבוד עלי בערבית, הדיווח הפך להסתה. כמעט כל המדינות באזור קבעו שאל ג'זירה תומכת טרור. התחנה הזו היא כלי של דאעש, חיזבאללה ואיראן".ערוצי אל ג'זירה בערבית ובאנגלית דיווחו בהרחבה על דברי השר קרא ושם דבריו שיפעל לסגירת התחנה הוצגו כהחלטה שכבר התקבלה. "החלטתנו נשענת על צעדים שנקטו מדינות סוניות מתונות שסגרו את משרדי אל ג'זירה בתחומן", צוטט השר קרא. בכיר חמאס מחמוד א-זהאר תקף את המדינות הערביות שהשר קרא הכריז היום שישראל מצטרפת אליהן במאבקן בתחנה הקטארית. בנאום בעזה אמר א-זהאר כי "זו בושה גדולה לשמוע שישראל מצטרפת למדינות סוניות שפועלות נגד הערוץ הקטארי". הוא הוסיף כי "מי שמשתפות פעולה עם ישראל אינן יכולות לראות עצמן חלק מהאסלאם".התאחדות העיתונאים הזרים בישראל מסרה כי יצירת חוק שיאפשר סגירת ערוץ חדשות ושלילת תעודות מעיתונאים היא "דבר שאיננו אמור לקרות במדינה דמוקרטית".בישיבת שרי הליכוד הסגורה בשבוע שעבר הנחה נתניהו את השר קרא להגיש לכנסת הצעת חוק לסגירת התחנה. מדובר בהצעת חוק ממשלתית שתונח על שולחן הכנסת עוד במהלך הפגרה הנוכחית. ההצעה אמורה לקבוע קריטריונים כללים לסגירה, אך כאלה שיותאמו לתחנת אל ג'זירה. כמו כן, דווח אז כי ייתכן שבהמשך תתווסף הצעת חוק פרטית שתוגש על ידי יו"ר הקואליצה ח"כ דוד ביטן, זאת כדי לזרז את התהליך ובעיקר כדי לעקוף את המגבלות של הייעוץ המשפטי.