שיפור משמעותי במצבו של הטייס שנפצע קשה בהתרסקות המסוק שלשום (שני) במחנה רמון שבנגב. הבוקר החל הטייס להגיב לראשונה מאז התאונה, לאחר שבמחלקה לטיפול נמרץ בבית החולים סורוקה הפסיקו את תרופות ההרדמה. הוא אף החל להזיז מעט את ידיו ורגליו. אתמול אמר גורם צבאי בכיר כי מתחקיר הארוע עולה כי התקלה במסוק קרתה בהיגוי של הרוטור האחורי. הטייס דיווח על התקלה, ובשל סוג התקלה טס חזרה לבסיס ולא ביצע נחיתה בשטח. כעבור תשע דקות, כשכבר היה בשלב נחיתה, הוא התרסק. מדובר בתקלה מאד נדירה ומאד קשה לתפעול, עם סיכוי נמוך להצליח לנחות בשטח ולכן חזרו לכיוון הבסיס.הטייס שנהרג בתאונה, רב-סרן (במיל') דודי זהר, דיווח על התקלה תשע דקות לפני ההתרסקות. גורם בכיר בחיל האוויר הבהיר כי לא מדובר בתקלה שהובילה לקרקוע מערך האפאצ'י לפני כחודש.בחיל האוויר פועלים כיום שני דגמים של מסוק האפאצ'י – ה"פתן", הוותיק יותר (מבצעי בצה"ל מאז 1990) וה"שרף" (אפאצ'י לונגבואו – נקלט ב-2005). ההשבתה האחרונה של מערך מסוקי הקרב האלו, לפני כחודש, היתה בעקבות סדק שהתגלה ברוטור האחורי במסוק "שרף". בעקבות הסדק שונו כמה נהלי טיפול ואחזקה ובחיל האוויר התייחסו לאיתור התקלה כתאונה של ממש.החקירה המקיפה שערך להק הציוד של חיל האוויר, בשיתוף יצרנית המסוק, חברת בואינג האמריקנית וצבא ארה"ב, העלתה כי הלהב שבחלקו האחורי של האפאצ'י נפגע לאחר כ-2,000 שעות טיסה בשל התעייפות החומר. לפי בכיר בחיל האוויר, הפגמים המיקרוסקופיים נוצרו בעת ייצור הלהב, ולאורך זמן התפתחו ל"מאמצי התעייפות" בעקבות העומס.