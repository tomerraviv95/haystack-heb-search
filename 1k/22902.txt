יושב ראש הרשות הפלסטינית, אבו מאזן, נאם הערב (רביעי) בעצרת הכללית של האו"ם. הוא הזהיר כי פתרון שתי המדינות נמצא בסכנה וטען כי ביקש מבית הדין הבין-לאומי לפתוח בחקירה פלילית נגד בכירים ישראלים.בפתח דבריו התייחס אבו מאזן כצפוי לסכסוך הישראלי-פלסטיני ואמר כי "הסכסוך שלנו הוא פוליטי ולא דתי וכך אנו מעוניינים שיישאר. הזהרתי בעבר שלא ניתן להמשיך עם המצב הנוכחי בפלסטין הכבושה, ועם זאת המצב החמיר בשל המדיניות של ישראל". בהמשך הזהיר יושב ראש הרשות כי פתרון שתי המדינות מצוי בסכנה. "לא נשב בחיבוק ידיים. המצב הזה מאיים על השלום והביטחון באזור ובעולם. ביקשתי מבית הדין הבינלאומי לפתוח בחקירה פלילית נגד בכירים בישראל הקשורים להתחלויות ולתוקפנות. אנו עשויים למצוא עצמנו נאלצים לבדוק צעדים, אופציות ואלטרנטיבות שיבטיחו לנו את הזכויות שלנו".המנהיג הפלסטיני הדגיש כי ימשיך לחזק את מעמדה של הרשות והתייחס למאמצים שעושה הממשל האמריקאי על מנת להביא להסכם אזורי. "נמשיך להצטרף להסכמים בין-לאומיים שכן פלסטין חברה משקיפה באו"ם. אנו תומכים במאמצים של טראמפ ומוכנים לתת להם הזדמנות. הבחירה שלנו כפלסטינים וכערבים הוא החוק הבין-לאומי ופתרון שתי המדינות על סמך גבולות 67". עם זאת, המשיך אבו מאזן לתקוף את ישראל. "אם משטר האפטרהייד יתחזק לא תהיה לנו ברירה אלא להיאבק ולדרוש את מלוא הזכויות של תושביה ההיסטוריים (המקוריים, י"ק) של פלסטין".יושב ראש הרשות בירך את היהודים לרגל השנה החדשה והתייחס להסכם המתגבש מול חמאס ברצועת עזה. "לא תהיה מדינה פלסטינית בעזה ולא תהיה מדינה פלסטינית בלי עזה. בשבוע הבא או לאחריו הממשלה שלנו תגיע לרצועת עזה לבצע את המוטל עליה".למרות שטען כי פתרון שתי המדינות צריך להיות מבוסס על סמך גבולות 67, סיים אבו מאזן את נאומו בדרישה מפתיעה. "אני קורא לבריטניה להודות בטעות שלה - הצהרת בלפור. על בריטניה לתקן את הטעות שלה על ידי כך שתיתן לנו פיצויים ותכיר במדינת פלסטין".מוקדם יותר הערב נפגש יושב ראש הרשות עם נשיא ארצות הברית טראמפ. הנשיא האמריקני אמר כי זו ההזדמנות הטובה ביותר אי פעם להשיג הסכם שלום. בתגובה אמר אבו מאזן כי הוא מעריך את המאמצים שעושים האמריקאיים על מנת לפתור את הסכסוך.