תושב בני ברק בן 39 הואשם היום (שני) בסחיטה ואיומים נגד בכירים בקהילה הרפורמית ואנשים הפעילים ב"ארגון האתאיסטים הישראלי". לצד כתב האישום שהוגש היום לבית המשפט המחוזי בירושלים ביקשה הפרקליטות להאריך את מעצרו עד תום ההליכים, מחשש שהוא מסכן את בטחון הציבור. על פי כתב האישום, הנאשם בירר במאצעות תוכנת "אגרון" את מקום מגוריהם של דמויות בקהילה הרפורמית ובעלי השקפה אתאיסטית וכתב להם מכתבי איום, ולפיהם אם לא "יחזרו בתשובה" הם ייפגעו קשות. למכתבים הוא צירף סכין ועליה הפניות למקורות בהלכה ואיומים ברצח, וכן ריסס כתובות נאצה בפתח ביתם. בנוסף הוא אף תכנן לפגוע בפעילי ארגון "שוברים שתיקה".כתובות הנאצה על מבנה הקהילה הרפורמית ברעננה. צילום: יוסי כהןכתב האישום מתייחס לכמה מקרים בשנים 2016-2014. במרכז האירועים עמד "בית שמואלי" ברעננה, מבנה המשמש את הקהילה הרפורמית "רענן". הנאשם ריסס בכמה מקרים כתובות נאצה על קירות המבנה, ובהן נכתב בין היתר "תהילים פרק קל"ט – פסוקים כא' – כב'", הפנייה לפסוקים מהתנ"ך: "הלוא משנאיך ה' אשנא; ובתקוממיך אתקוטט. תכלית שנאה שנאתים; לאויבים היו לי". הוא אף הצית כמות קטנה של בנזין על קיר המבנה והותיר סימני פיח. באחד ממכתבי האיום ששלח הזהיר כי בפעם הבאה המקום "יעלה בלהבות".אחד האנשים שנגדם פעל הנאשם הוא דן בונה, מחבר הספר "לא היה ולא נברא, משנה אתאיסטית סדורה", המתגורר בתל אביב.  הנאשם כתב מכתב סחיטה שבו דרש מבונה להפסיק את כל פעילותו "הכופרנית אפיקורסית". במכתב האיום נכתב כי "אם תמשיך במעשי הרצח, גם שלך יבוא במהרה".בעקבות הדברים הפסיק בונה להשתתף בכנסים והרצאות, עבר דירה ואף שינה את מספר הטלפון שלו. הוא אף סבל מנדודי שינה וחשש להתהלך ברחוב. בשיחת טלפון נוספת בירר הנאשם האם בונה מתכוון להגיע לכנס מסוים, ושמע ממנו שבעקבות האיומים הוא החליט להפסיק את עיסוקו בתחום. אדם נוסף שנגדו פעל הנאשם הוא יניר תירוש, מנכ"ל עמותת "ארגון האתאיסטים הישראלי", ומנהל עמוד פייסבוק בשם "אתאיסטים נעים להכיר". הנאשם איים עליו במכתב סחיטה ששלח לו בפברואר 2015 כי "אם אתה מעוניין להיות קדוש מעונה בדתך, המשך להפיץ את הרעל והמוות שאתה מפיץ. הדבר לא יאחר לבוא".הנאשם דרש מתירוש להעביר אזהרה למארגנים נוספים של הכנס, ואיים על פגיעה בהם ובבני משפחתם. בנוסף הוא איים על שכניו של תירוש ביפו ואמר כי כל מגע עמו יביא עליהם "רעה גדולה מאוד". גם בפתח ביתו ריסס הנאשם כתובות נאצה. בעקבות המכתבים החליט תירוש לצמצמם את פעילותו בתחום.באותו חודש פעל הנאשם באופן דומה גם נגד פרופ' יעקב מלכין - מנהל מכון להכשרת רבנים חילונים, ומחבר הספרים ומאמרים בנושאי אתאיזם, המתגורר בירושלים.בנובמבר 2016 החליט הנאשם לפעול נגד ענת הופמן – יו"ר ארגון "נשות הכותל" ומנהלת המרכז הרפורמי לדת ומדינה; נגד ריק ג'יקובס – נשיא האיחוד ליהדות רפורמית בצפון אמריקה; וגלעד קריב – רב רפורמי ומנכ"ל התנועה ליהדות מתקדמת.הוא הזהיר אותם אותם לחדול מפעילותם, להתפטר או לעזוב את הארץ, שאם לא כן ימצאו עצמם "במצב רע להחריד". בין היתר איים הנאשם במכתביו כי "...כאן ילחמו אתכם בחרב ודם ולא במילים ונאומים". הוא הזכיר שבעקבות מכתבי הסחיטה שנשלחו לפעילים אחרים הם הפסיקו את מעשיהם ואיים בלשון רבים כי כאשר "הם" יגיעו לבית המתלוננים - "יהיה יותר חמור ממה שהתרחש כאן".בכתב האישום האחרון מתואר כיצד הנאשם תכנן בחודשים האחרונים לפעול נגד לפעול נגד ארגון "שוברים שתיקה" ולהביא להפסקת פעילותו. הנאשם אסף מידע על ראשי הארגון והוציא מתוך תוכנת "אגרון" את פרטיהם האישיים של כ- 42 מפעילי "שוברים שתיקה". זאת במטרה לפעול נגדם כפי שנהג במקרים הקודמים.