החיילת בת ה-20, שהתמוטטה ביום שבת האחרון סמוך למסיבת טבע בגבעות גורל, מתה היום (רביעי) בבית החולים סורוקה שבבאר שבע. לפי הערכות, מערכות גופה קרסה כתוצאה ממכת חום שממנה היא סבלה.הצעירה נמצאה מוטלת ביום שבת בבוקר בחורשה סמוך לצומת גורל בנגב, כשהיא מחוסרת הכרה. היא פונתה לבית החולים סורוקה בבאר שבע, שם הוגדר מצבה אנוש. בבית החולים הסבירו כי היא סבלה מנזק מוחי חמור ובלתי הפיך.זהותה של הצעירה, תושבת באר יעקב, התבררה רק ביום שלמחרת, לאחר שאמה הבחינה בהיעדרה והחלה לחפש אחריה. בבדיקות שעברה החיילת, לא נמצאה עדות שהשתמשה בסמים או באלכוהול.בעקבות האירוע, עצרה המשטרה שבעה בני אדם הקשורים לארגון מסיבת הטבע. חלקם חשודים בעבירות של סחר בסמים. חקירתם העלתה כי החיילת הובהלה לקבלת טיפול בבית החולים ארבע שעות לאחר שהתמוטטה, משום שהמארגנים לא דאגו להימצאות אמבולנס בסמוך כנדרש.מבלים שהשתתפו במסיבת הטבע אמרו ל"כאן" כי כלל לא ידעו על המקרה. "השתתפו 500 אנשים בשתי רחבות של טראנס. המסיבה התחילה בשש בבוקר ואמורה הייתה להימשך עד ארבע. הגיעו חוגגים מכל הארץ. לא ידענו בכלל שמישהי התמוטטה", הם סיפרו.