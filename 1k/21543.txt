כוחות צה"ל, מג"ב, שב"כ ומשטרה עצרו לפנות בוקר (ראשון) בכפר כובר שבגדה המערבית את אמו ואחיו של המחבל הפלסטיני שביצע את הפיגוע בהתנחלות חלמיש בחודש שעבר. לפי החשד, השניים ידעו על כוונתו של המחבל לבצע פיגוע.אין זו הפעם הראשונה שבה נעצרים האם והאח. גם בחודש שעבר, כמה ימים אחרי הפיגוע שבו נרצחו שלושה מבני משפחת סלומון, נעצרה האם בחשד שקראה לפגוע ביהודים. אחיו של עומר עבד אל-ג'ליל נעצר כמה שעות אחרי הפיגוע. אביו של המחבל אמר בראיון ל"כאן" כי לו ידע על כוונת בנו היה עוצר בעדו. ראש הממשלה בנימין נתניהו אמר אחרי הפיגוע כי הוא תומך בעונש מוות למחבלים, וכי יש להוציא להורג את אל-ג'ליל.  מלבד האם והאח, כוחות הביטחון עצרו לפנות בוקר עוד שמונה מבוקשים פלסטינים. הם חשודים במעורבות בטרור עממי ובהפרות סדר אלימות כלפי אזרחים וכוחות הביטחון.בנוסף לכך, בשעות הלילה נתפסו שלושה כלי נשק – שניים בכפר א-זוויה ושלישי, רובה אם-16, בבדיקת כלי רכב במעבר ריחן.