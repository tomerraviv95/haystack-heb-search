יו"ר הרשות הפלסטינית, אבו מאזן, השמיע אמש (שבת) ביקורת חריגה נגד הממשל האמריקני ויחסו כלפי הסוגיה הפלסטינית. במהלך כנס ברמאללה, שבו נכחו בכירי ההנהגה הפלסטינית, האשים אבו מאזן כי בבית הלבן "מעוניינים בהמשך הפילוג בעם הפלסטיני ובהמשך ההפיכה של חמאס ברצועת עזה", זאת על רקע משבר החשמל המתמשך ברצועה."באו אלינו האמריקנים ושאלו מה לגבי הקיצוץ החשמל. מה זה עניינם?", תהה אבו מאזן בפני משתתפי הכנס. "אמרתי להם שאם הם רוצים, שישלמו בעצמם. הרי למה בדיוק האמריקנים דואגים? הם דואגים לשמר את ההפיכה של חמאס, כמו רבים אחרים, כי הם לא רוצים מדינה פלסטינית מאוחדת. הם מעוניינים שהמצב יישאר כך".בהמשך, הפנה יו"ר הרשות אצבע מאשימה גם כלפי חמאס, וטען כי הארגון גונב לצרכיו את החשמל המיועד לתושבי רצועת עזה: "האזרח מקבל חשמל שעתיים ביום, אבל ביתו של הבכיר והמנהרה של הבכיר מקבלים חשמל 24 שעות, ושהעם יילך לעזאזל. אחר כך הם שואלים איפה החשמל – אתם גונבים אותו".בחמאס השיבו לדברי אבו מאזן ואמרו היום בתגובה: "דבריו חושפים עד כמה הוא משקר כשהוא מדבר על אחדות פלסטינית ועל סיום הפילוג. הם מוכיחים כי הוא משתף פעולה עם האויב הציוני בניסיון לבודד את רצועת עזה. האיומים שלו להטיל על עזה עוד עיצומים מפוצצים את מאמצי הפיוס בינינו", נמסר בהודעת הארגון השולט בעזה.אבו מאזן רמז בפגישה כי ההחלטה להשעות את התיאום הביטחוני עם ישראל התקבלה כבר לפני כמה שנים, אך יצאה אל הפועל "ברגע הנכון" עם פרוץ העימותים בהר הבית. הוא הודה ל"שהידים של מזרח ירושלים, שנפלו בדרכו של אללה ובדרכו של מסגד אל-אקצא".