ראש הממשלה, בנימין נתניהו, כינס היום בצהריים (חמישי) התייעצות מיוחדת בלשכתו עם שרים וחברי כנסת מהליכוד. ההתייעצות תעסוק בתדרוך לקראת ראיונות של אנשי הליכוד לתקשורת על רקע פרשת הצוללות, פרשת בזק, דוח מבקר המדינה וחקירות ראש הממשלה. מקורבי נתניהו נימקו את סיבת ההתכנסות כתגובה ל"מסע ההכפשה המתוזמן שמתנהל בתקשורת במטרה להפיל את ראש הממשלה נתניהו את ממשלת הליכוד". נתניהו אמר במפגש כי הפרסומים הקושרים את שמו לפרשות ריקים מתוכן ולא מבוססים. הוא הפנה אצבע מאשימה לכלי התקשורת וליריביו הפוליטיים ואמר כי מדובר במסע מתוזמן שנועד לפגוע בו.על פרשת הצוללות הוא כלל אינו חשוד, כפי שהבהיר זאת משרד המשפטים. לגבי פרשת בזק אמר כי משרד המשפטים קבע בדוח כי "ראש הממשלה לא קיבל החלטות שנויות במחלוקת... לא הייתה החלטה שהיטיבה עם בזק באופן ספציפי שניתן להצביע עליה כהחלטה שעשויה להיות שנויה במחלוקת וככזו שעשויה להיות נעוצה בשורשה בפגם של ניגוד עניינים".בהתייעצות נכחו בין היתר השרים צחי הנגבי, איוב קרא, מירי רגב, יריב לוין, אופיר אקוניס וזאב אלקין, וחברי הכנסת יו"ר הקואליציה דוד ביטן, דוד אמסלם, ענת ברקו, אמיר אוחנה ומיקי זוהר. נתניהו הודה להם על תמיכתם ואמר כי "התשובה הטובה ביותר למסע השקרים היא לומר בקול ברור את האמת".לאחר המפגש אמר ח"כ זוהר כי חברי מפלגתו מאמינים לנתניהו. "אנו יוצאים להתקפה, נמאס מכל ההכפשות הבלתי נסלחות כלפי ראש הממשלה, יש בידינו נתונים חותכים שאין לראש הממשלה שום קשר לאף אחת מהפרשות המדוברות. הגיע הזמן להפסיק לנסות להאשים אותו בכל דבר שקורה במדינה. צריך לחדול מהגישה הבלתי סבירה הזו בה תמיד ראש הממשלה אשם עד שלא יוכח אחרת".אתמול, לאחר פרסום דוח מבקר המדינה בנושא משרד התקשורת, שלפיו נתניהו נמנע מלדווח על ניגוד עניינים בקשריו עם בעל השליטה בבזק, שאול אלוביץ', הוציאה לשכת ראש הממשלה תגובה חריפה. "מדובר בעוד ניסיון סרק לייצר פרשה יש מאין נגד ראש הממשלה", נכתב בתגובה."ראש הממשלה פעל על פי ההנחיות וההוראות שניתנו לו. כל ההחלטות שהתקבלו על ידו ביחס לשוק התקשורת, גם לפני כן, היו אך ורק בהתאם להמלצות של גורמים מקצועיים, כשטובת הציבור בלבד עומדת לנגד עיניו".ברקע התדרוך היום חקירותיו של נתניהו בתיק 1000, שבו הוא חשוד במתנות שלכאורה קיבל מאנשי עסקים, ותיק 2000 העוסק בשיחותיו של ראש הממשלה עם מו"ל ידיעות אחרונות ארנון (נוני) מוזס, שעל פי החשד נועדו לפגוע בישראל היום.כמו כן, כמה ממקורביו של ראש הממשלה נחקרים כעת בשורת פרשות. בן משפחתו ופרקליטו, עו"ד דוד שמרון, נמצא כעת במעצר בית בגלל חשד למעורבותו בפרשת הצוללות. מנכ"ל משרד התקשורת, שלמה פילבר, נחקר היום ברשות לניירות ערך בפרשת בזק.