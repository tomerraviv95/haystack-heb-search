כ-1,200 בני אדם ליוו הערב (ראשון) למנוחות את שלושת הנרצחים בפיגוע בהתנחלות חלמיש שלשום. יוסף סלומון, בן 70, ושני ילדיו, חיה, בת 46, ואלעד, בן 36, שנדקרו למוות בארוחת ערב שבת בביתם, הובאו לקבורה בנוכחות בני משפחה, אנשי ציבור וחברים בבית העלמין במודיעין. בין היתר השתתפו בהלווייה השרים השרים יואב גלנט, יריב לוין ואורי אריאל וחברת הכנסת סתיו שפיר (המחנה הציוני). גם הסבתא טובה, שנפצעה באורח בינוני בפיגוע, הגיעה להלוויה.ראש הממשלה בנימין נתניהו אמר הערב באזכרה לזאב ז'בוטינסקי כי "אנחנו בירושלים ולבנו בהלווייתם של בני משפחת סלומון. ראינו בליל שבת מחזה קורע לב של טרור אכזרי פרי שנאה תהומית חסרת רסן ליהודים. זה מאה שנים שאנו מתמודדים עם הטרור הרצחני ויכולים לו. הכאב עמוק אך שורשינו בארץ עמוקים יותר".נשיא המדינה, ראובן ריבלין, התייחס אף הוא בטקס האזכרה אל נרצחי הפיגוע ואמר כי "ברגעים כאלה של אבל וטלטלה הלב מחשב להישבר. אך לנציגי הציבור ולנבחריו, אין את האפשרות לידום בעת הזו. את מעשי הטרור, את האלימות, בהר המקודש ליהודים ולערבים ומחוצה לו, יש לגנות בתקיפות ויש לבלום".שלשום, בערב שבת, חדר המחבל, עומר אל-עבד, לחלמיש מהכפר הסמוך שבו הוא מתגורר, תוך דילוג מעל הגדר, והגיע לבית הנמצא בקצה היישוב. הוא פתח את דלת הבית ודקר למוות את סב המשפחה, יוסף, ושני ילדיו, אלעד וחיה. שכן, לוחם ביחידת "עוקץ", שמע את הצרחות מהזירה, הגיע למקום וירה במחבל באמצעות אקדח. בדרכו לבצע את  הפיגוע, כתב המחבל פוסט בעמוד הפייסבוק שלו, שאותו כינה צוואה. "אני עוד לא בן 20, יש לי חלומות ושאיפות רבות", כתב המחבל. "אהבתי את החיים, אך אילו מן חיים אלה, שנהרגים בהם הנשים והצעירים שלנו? מטמאים את אל-אקצא, ואתם ישנים. זו בושה". אביו של המחבל אמר לאחר הפיגוע כי לו ידע על כוונת בנו לבצע פיגוע, היה עוצר בעדו. עם זאת, הוא האישם את "הכיבוש" במעשה בנו.