רצח הסוכן המשטרתי אנטון רומן, שחוסל ביוני האחרון על ידי אנשי ארגון הפשע של האחים לביא וסייע לכוחות המבצעיים של המשטרה בעשרות משימות, עורר תגובה חריפה בקרב צמרת המשטרה. היום (שני) הותר לפרסום כי המפכ"ל רוני אלשיך תחקר את האירוע באותו הלילה באופן אישי, ובמשך שעות ארוכות. לאחר התחקיר נזף אלשיך בצוות השוטרים שליווה את רומן והיה אמון על ביטחונו של הסוכן. בעקבות כך לפחות שני קצינים שהיו מעורבים באירוע יישאו באחריות ויודחו מתפקידם. כמו כן, המשטרה תבצע שינויים בנהלי השמירה על ביטחונם של הסוכנים, ובין השאר תחול רפורמה על אופן התצפית של צוות השוטרים על הסוכנים הבאים במגע עם עבריינים.רומן, בן 43 במותו, היה עבריין שגויס על ידי המשטרה כסוכן בארגון פשע. הוא פעל במשך חמישה חודשים, במהלכם ביצע יותר מ-40 משימות עבור המשטרה, עד שנורה למוות על ידי עבריינים. הוא הביא למעצרם של 12 חברים בארגון בחודש שעבר, וסיכל כמה ניסיונות רצח, אירועי ירי והפעלת מטען רב עוצמה בלובי של בניין רב קומות באשדוד.ביוני התבקש הסוכן המשטרתי על ידי מפעיליו לחבור לכמה פעילים, שעל פי החשד התכוננו לבצע רצח. יחד עמם הגיע רומן למטע באזור רחובות ושם חוסל. בעת החיסול נשא רומן על גופו אמצעי הקלטה וצילום ובלשי המשטרה ניטרו כל צעד שלו. למרות זאת, הבלשים חשבו שמדובר בהכנה לקראת רצח עתידי - ולא הגיבו. לאחר שתי דקות הם הגיעו למקום, חזו בכלי רכב נמלט ומצאו את רומן ללא רוח חיים.מחר יוגש כתב אישום מתוקן בבית המשפט המחוזי מרכז נגד הנאשמים ברצח רומן, וביום חמישי יוגשו כתבי אישום נגד שאר פעילי הארגון בגין ניסיונות הרצח ועבירות נוספות. החקירה בנוגע לאירוע המטען עדיין נמשכת.