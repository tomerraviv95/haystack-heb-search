יו"ר הרשות הפלסטינית, אבו מאזן, הודה היום (ראשון) בפגישה שקיים ברמאללה עם נציגי מפלגת מרצ, כי הוא מתקשה לחזור לשיתוף פעולה ביטחוני עם ישראל, בעיקר בשל חוסר מענה בצד הישראלי. "מאז הפיגוע באל-אקצא, עצרנו את כל שיתופי הפעולה עם מערכת הביטחון הישראלית. לאחרונה פנינו אליהם כדי לנסות לחזור לשיתוף פעולה כלשהו, אבל הם לא החזירו לי תשובה, מה שמנע את התקדמות הפשרת היחסים. כל עוד אין קשר, אנחנו מקפידים עדכן את האמריקנים בכל התקדמות או שינוי", אמר.לדבריו, הרשות מגבירה את מאמציה הביטחוניים."למרות שאין כרגע שיתוף פעולה ביטחוני בין הרשות לישראל, הכפלנו את הפיקוח שלנו על האזור אחרי הפיגוע, כדי למנוע כמה שיותר התלקחויות והתפתחות הסכסוך לסכסוך דתי. אם זה יגיע לסכסוך דתי זה יהיה סוף העולם", אמר אבו מאזן בשיחה שבה נכחו היו"ר זהבה גלאון, ח"כ עיסאווי פריג', המזכ"ל מוסי רז והיועץ המדיני אילן ברוך.לפני כחודש הודיע יו"ר הרשות הפלסטינית כי הוא עוצר את כל שיתופי הפעולה של הרשות עם ישראל, בכל הדרגים. זאת במחאה על החלטת משטרת ישראל להציב גלאי מתכות בכניסות להר הבית. פחות משבועיים לאחר מכן, אחרי מהומות במזרח ירושלים וביהודה ושומרון, החליט ראש הממשלה בנימין נתניהו להסיר את המגנומטרים, והמשבר תם.על האפשרות להתקדמות המשא ומתן המדיני בין ישראל לפלסטינים אמר המנהיג הפלסטיני כי נפגש עשרות פעמים עם שליחיו של הנשיא דונלד טראמפ לאזור, ושמע מהם מחויבות לפתרון שתי המדינות. "הפצרתי בהם לומר את אותו הדבר לנתניהו, אבל הם נרתעים. לא בטוח כמה זה מעיד על המשך המשא ומתן כולו או על התוצאות האפשריות מביקורם הקרוב", אמר אבו מאזן, שאף העיר: "אני לא מצליח להבין איך האמריקנים מתנהלים מולנו, משום שבתוך עמו, הממשל מתנהל בתוהו ובוהו".