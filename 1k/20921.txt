גבר כבן 40 נפצע היום בצהריים (שני) בפתח תקווה, לאחר שנדקר על ידי צעיר בן 21, תושב השטחים מקלקיליה, שהיה כלוא בעבר בישראל. בשירות הביטחון הכללי ובמשטרה אומרים, כי ככל הנראה מדובר בפיגוע.הפצוע, נהג אוטובוס מהכפר ערערה שבוואדי ערה, שהה במסעדת שווארמה ברחוב זאב אורלוב שבכניסה לעיר, ואז הגיע למקום הצעיר שדקר אותו בפלג גופו העליון. הדוקר נלכד במרחק קצר מהמקום, הועבר לחקירה של המשטרה, ולאחר מכן לשב"כ.לזירת האירוע הגיע צוות של מגן דוד אדום, שפינה את הפצוע לבית החולים בילינסון כשהוא בהכרה. מבית החולים נמסר כי מצבו בינוני.עדי ראייה סיפרו, כי הדוקר נכנס למסעדה, ותחילה ניסה לתקוף את אחת העובדות. בסופו של דבר הצליח לדקור את הנהג שישב במקום, והוא נעצר על ידי המשטרה לאחר שאזרחים תפסו אותו כשניסה לברוח."המחבל ניסה לתקוף בחורה מהשווארמה, בזמן שהיא רצה לכיוון הפיצריה", סיפר שלומי מדר, בעלים של פיצריה הסמוכה למסעדה שבה התרחש האירוע. "באותו הרגע היא החליקה, הוא ניסה לתת כמה מכות על הדלפק של הפיצה, אז נתתי לו מגש מעץ לראש. נראה לי שזה מה שעזר. הוא עזב את הכל והתחיל לברוח. רדפתי אחריו. באותו הרגע הבנתי שזה פיגוע. הוא היה עם הסכין ביד וניסה לפגוע בי".