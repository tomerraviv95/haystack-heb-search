יותר משבעה מיליון איש משתתפים היום (שני) במשאל עם לא רשמי בוונצואלה. האופוזיציה במדינה הדרום אמריקנית ארגנה את משאל העם כדי להביע את חוסר האמון ההולך וגובר בנשיא ניקולס מדורו, שמתכנן לשנות את החוקה.במהלך ההצבעה נורתה למוות אחות בת 61 בקלפי בבירה קראקס, ועוד שלושה נפצעו. קבוצת גברים רכובים על אופנועים פתחו באש לעבר מצביעים ונמלטה מהמקום. האופוזיציה האשימה את השלטון ואמרה כי היורים הם "כנופיה של הפרלמנט". בתקרית אחרת, עיתונאי נחטף, נשדד והוכה על ידי קבוצת חוטפים, אך הוא הצליח להימלט.זה כמה חודשים שוונצואלה קורסת תחת משבר כלכלי ופוליטי חריף. בשלושת החודשים האחרונים נהרגו יותר ממאה בני אדם בהפגנות ברחבי המדינה. בחודש שעבר תקף מסוק משטרתי את בית המשפט העליון במדינה ומשרדי ממשלה, וירה כ-15 יריות והטיל רימונים לעבר המוסדות בעת ששהו בהם עשרות בני אדם.על אף שמדובר בהצבעה סמלית בלבד, לוקחים בה חלק משתתפים גם מחוץ לוונצואלה. המספרים מזכירים את שיעור ההצבעה בבחירות לפרלמנט בדצמבר 2015 – אז הצביעו כ-7.7 מיליון איש.האופוזיציה דורשת לערוך בחירות חופשיות ולהחליף את מדורו, לטפל מיידית במשבר הכלכלי החריף ולשחרר מאות מנהיגי אופוזיציה הכלואים בבתי הסוהר. מנגד, האחרון מאשים את מתנגדיו באלימות וקרא לשים קץ להפגנות.