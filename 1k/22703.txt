הבלוגר הישראלי אלכסנדר לפשין נחת הבוקר (חמישי) בנמל התעופה בן גוריון, שלושה ימים אחרי שנשיא אזרבייג'ן, אילהם אלייב, הודיע על חנינתו. לפשין נידון בחודש יולי האחרון לשלוש שנות מאסר בגין כניסה לא חוקית לחבל נגורנו-קרבאך, הנמצא במוקד המריבה בין ארמניה לאזרבייג'ן, ובעקבות דברי ביקורת שהטיח בממשל בבאקו.חברת הכנסת קסניה סבטלובה מהמחנה הציוני קיבלה את פניו בנתב"ג. "מצער שישראל הייתה צריכה להתערב רק לאחר דיווחים על ניסיון התאבדות", אמרה. "מדינת ישראל הייתה צריכה לפעול קודם למען אזרח ישראלי שלא ביצע שום פשע ולנסות להוציא אותו מהמעצר במדינה זרה עוד קודם".לפשין החל לשאת בעונש מאסרו עד להודעה על חנינתו. ממשרד החוץ נמסר בתחילת השבוע כי הוא מברך על החנינה, וכי לפשין לווה בידי שגרירות ישראל לכל אורך תקופת מאסרו.לפשין, תושב חיפה, מחזיק באזרחות ישראלית, רוסית ואוקראינית. הוא נעצר בדצמבר 2016 במינסק בירת בלארוס על פי בקשת אזרבייג'ן, והוסגר אליה בפברואר האחרון. הוא הוכנס לרשימה השחורה של השלטונות האזרים לאחר שפרסם בבלוג שלו מאמרים נגד השלטון האזרי, ובהם קרא להעניק עצמאות לחבל, ובהם תקף את הנשיא אילהם אלייב, כינה אותו רודן וטען שמשפחתו שודדת את משאבי המדינה. בעקבות פרסום המאמרים, הוציאו האזרים הוציאו צו מעצר נגד לפשין בגין בגידה, והוא הואשם בהעלבת הנשיא.לאחר שנעצר בבלארוס כתב לפשין מכתב התנצלות, וגם ישראל ניסתה לפעול כדי למנוע את הסגרתו, אולם המאמצים כשלו. התביעה במשפט דרשה להטיל על לפשין 6.5 שנות מאסר, ולפשין הביע צער על מעשיו. "איני מסכים עם ההרשעה. ביקרתי ב-126 מדינות. לא פרסמתי דעה על הנעשה בנגורנו קרבאך. אשמתי בפני האם האזרי היא מוסרית ולא משפטית".