התמיכה בפתרון שתי המדינות בקרב הפלסטינים עלתה בשנה החולפת ב-8%, ואילו בקרב הישראלים היא ירדה ב-2%. כך עולה מסקר משותף של המרכז הפלסטיני למדיניות ולמחקרים ברמאללה בראשות הד"ר חליל שקאקי, ומרכז שטיינמץ למחקרי שלום באוניברסיטת תל אביב שפורסם היום (שלישי). 21% מהפלסטינים אמרו כי הם תומכים במאבק מזוין.האם פתרון שתי המדינות ניתן ליישום? רוב קטן של הפלסטינים - 52% מהנשאלים - אמרו כי אינם מאמינים שניתן ליישם את הרעיון בשל התרחבות ההתנחלויות. בקרב הישראלים 44% אמרו כי אינם מאמינים בפתרון שתי המדינות.הנשאלים בסקר התבקשו לחוות דעתם גם על פתרון אפשרי של קונפדרציה בין ישראל לפלסטין. 37% מהפלסטינים תמכו ברעיון, כשבקרב הישראלים עמדו אחוזי התמיכה על 32%.54% מהיהודים אמרו, כי יתנגדו לפינוי מספר מינימלי של מתנחלים במסגרת פתרון שתי המדינות, ופחות מחמישית מהיהודים השיבו כי הם סומכים על הפלסטינים. מן הצד השני, רק 13% מהפלסטינים סומכים על היהודים.בקרב הנשאלים הפלסטינים, 78% מאמינים שלישראל יש שאיפות התפשטות בגדה, בעוד ש-62% מהישראלים מאמינים שהפלסטינים רוצים להשתלט על כל השטח. 9% מהישראלים אמרו כי הם תומכים בסיפוח של שטחי C.בתשובה לשאלה "מה הצעד הבא שלדעתך צריך לקרות?", השיבו 45% מהישראלים ומהפלסטינים כי הם מעדיפים הסכם שלום. 18% מהישראלים ומהפלסטינים אמרו כי הם מעדיפים את הסטטוס קוו.