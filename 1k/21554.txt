הפרלמנט האיראני אישר היום (ראשון) להקצות סכום של 260 מיליון דולר לפיתוח תכנית הטילים של הרפובליקה האיסלאמית. הצעד בא כתגובה להחלטה של ארצות הברית בחודש שעבר, להטיל חבילת סנקציות חדשות נגד טהראן.מלבד פיתוח תכנית הטילים, הורה הפרלמנט להקצות סכום זהה של 260 מיליון דולר גם ל"כוח אל-קודס" של משמרות המהפכה, האחראי לפעילות הצבאית מחוץ לתחומי איראן. ההחלטה התקבלה ברוב של 240 מתוך 244 חברי הפרלמנט שנכחו בישיבה.כלי תקשורת באיראן דיווחו כי בישיבה שבה אושרו התקציבים נשמעו בפרלמנט קריאות "מוות לאמריקה". למרות ההצבעה היום, הצעת החוק בנוגע להקצאת הכספים תצטרך לעבור הצבעה שניה לפני שתוגש לגוף הפקידותי באיראן שיאשר אותה באופן סופי.יו"ר הפרלמנט האיראני, עלי לריג'אני, הזהיר כי ההחלטות שהתקבלו בבית הנבחרים יהיו "רק הצעד הראשון בהתמודדות של איראן עם פעולות הטרור של האמריקנים באזור, ועל ארצות הברית לדעת זאת". במקביל, סגן שר החוץ האיראני, עבאס אראקצ'י, הבהיר כי הממשלה בטהראן תגבה את החלטת הפרלמנט.בתוך כך, הציג היום ראש המוסד, יוסי כהן, סקירה בפני שרי הממשלה , ובה הדגיש כי איראן ממשיכה להתפשט ברחבי המזרח התיכון. "במקומות שבהם מצטמצמת הנוכחות של דאעש, איראן פועלת כדי למלא את החלל", אמר כהן. הוא הוסיף כי הסכם הגרעין בין טהראן לבין המעצמות הגביר עוד יותר את התוקפנות האיראנית באזור.לדברי ראש המוסד, איראן לא זנחה את שאיפתה להפוך למדינת סף גרעינית. "מאז החתימה על ההסכם, איראן נמצאת בצמיחה כלכלית", הוא הוסיף. ראש הממשלה, בנימין נתניהו, אמר בעקבות הסקירה כי ישראל "אינה מחויבת בשום צורה להסכמים הבינלאומיים עליהם חתמה איראן, ותמשיך להג על עצמה מפני האיומים".