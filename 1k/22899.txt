בהמשך להחלטת הדרג המדיני המריאה היום (רביעי) משלחת סיוע ישראלית למקסיקו על מנת להעניק סיוע הנדסי למדינה לאחר רעידת האדמה הקשה שפקדה אותה אמש והובילה למותם של 237 בני אדם.בראש המשלחת עומד מפקד יחידת החילוץ וההצלה הארצית, אלוף-משנה (מיל') דודי מזרחי והיא מונה כ-70 חיילים וקצינים בשירות סדיר ובמילואים מפיקוד העורף ומחיל האוויר. בין חברי המשלחת מומחים הנדסיים שיעסקו בהערכת הנזקים ובמתן סיוע הנדסי בזירות ההרס. המהנדסים יערכו בחינה מעמיקה של השטח והמבנים באזור האסון, על מנת לקבוע אלו מבנים בטוחים לשימוש.סגן מפקד המשלחת, סגן-אלוף אלעד אדרי, אמר לקראת המראת הצוות כי "משימת המשלחת היא בראש ובראשונה הצלת חיים ובנוסף לזה סקירה ושיקום של מבנים במטרה לסייע לעם המקסיקני באסון שפקד אותו ולעזור להם להשתקם ולחזור לשגרת החיים".מפקדת טייסת "ענקי המדבר", סגן-אלוף איתי, הדגיש כי "אנחנו ערוכים למשימות בכל ימות השנה וגם בערב החג. בהזדמנות זו אני רוצה לאחל חג שמח ושנה טובה לכל אזרחי ישראל".המשלחת הישראלית צפויה לנחות במקסיקו סיטי מחר בצהריים (שעון ישראל) ותסייע למקסיקנים במאמצי החילוץ לאחר רעידת האדמה בעוצמה 7.1 שהכתה אתמול במדינה. נזק רב נגרם למבנים בעיר, אלפים ברחו לרחובות בניסיון להגן על עצמם מקריסת בניינים ומספר לא ידוע של תושבים נלכדו בהריסות. החשמל בעיר נותק, וגם קווי הטלפון מנותקים בחלקים של העיר.