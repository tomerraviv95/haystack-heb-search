ראש הממשלה, בנימין נתניהו, נפגש היום (רביעי) בירושלים עם נשיא ארגון הצלב האדום הבין-לאומי, פיטר מאורר, וקרא לו לקדם את שחרור האזרחים והחיילים הישראלים המוחזקים ברצועת עזה. "גופות חיילינו ההרוגים מוחזקות ואפילו המידע עליהם לא משוחרר", אמר נתניהו למאורר, "יש לנו אזרחים חסרי ישע וחפים מפשע שמוחזקים בעזה".נתניהו הוסיף במהלך הפגישה כי הוא משוכנע שהצלב האדום מסוגל להוביל לשחרור השבויים והנעדרים מידי חמאס. עוד אמר לנשיא מאורר: "אתה מגיע בשעה שבה אנו עוסקים באכזריות הבלתי נסבלת הזו. יש לנו אזרחים שמוחזקים בעזה בצורה מאוד סגורה ואכזרית"."אני משוכנע שאתם יכולים להשיב את גופות חיילינו, וגם להחזיר לישראל את אותם אזרחים חסרי ישע וחפים מפשע המוחזקים בידי חמאס. חמאס מפר את כל הנורמות הבין-לאומיות ואת כל הערכים שעליהם הוקם הצלב האדום", סיכם נתניהו. "אתה ביקשת לבקר את האזרחים שמוחזקים שם, ואנחנו ביקשנו מידע אודותיהם – אבל לא".מאורר, מצדו, התחייב לבחון דרכים לסייע לישראל: "אנו כאן באזור זמן רב. זה אחד המבצעים הארוכים שהיו לנו. יש לנו אמנם מנדט מתוקף החוק הבין-לאומי, אבל תפקידנו הוא גם לסייע לאנשים ולמצוא דרכים פרקטיות. אני מצפה לראות כיצד נוכל לסייע באתגר כזה או אחר".אתמול נפגש נשיא הצלב האדום עם מנהיג חמאס בעזה, יחיא סינוואר. מקורות פלסטיניים אמרו לאתר החדשות הפלסטיני "מען" כי מאורר ביקש מסינוואר לאפשר לו לבקר את הנעדרים הישראלים בעזה, אך בדיווח לא נמסר מה היתה התגובה. קודם לכן אמר גורם בחמאס ל"כאן" כי בקשה כזו תסורב.השבוע אמר בכיר חמאס ביהודה ושומרון חסן יוסוף בראיון בלעדי לכאן 11 כי הארגון יעביר מידע לישראל על גורל השבויים והנעדרים ברצועת עזה בתוך 48 שעות, לאחר שזו תשחרר את אסירי עסקת שליט, שנעצרו מחדש בגדה. "אנו לא נחסוך שום מאמץ כדי להתקדם בסוגיה הזו, האסירים בכלא בישראל ממתינים לעסקה קרובה – במוקדם או במאוחר", אמר בראיון מביתו שבאזור רמאללה.