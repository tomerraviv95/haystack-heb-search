בית משפט השלום בתל אביב שלח היום (חמישי) את מנכ"ל משרד התקשורת שלמה פילבר למעצר בית של שבועיים. בעל השליטה בבזק, איש העסקים שאול אלוביץ', נשלח למעצר בית של תשעה ימים, כמו גם בנו אור אלוביץ' ומנכ"לית בזק סטלה הנדלר. זאת לבקשת רשות ניירות ערך.  במהלך מעצר הבית נאסר על פילבר ליצור קשר עם הגורמים המעורבים בחקירה ועם כל עובדי משרד התקשורת. כמו כן נאסרה עליו הגישה לכל חומר ממוחשב הקשור למשרד התקשורת או לחקירה. עוד קבע בית המשפט כי פילבר יהיה רשאי לצאת מביתו רק אל בית הכנסת הקרוב לביתו בפתח תקווה - ובליווי.פילבר, שנחקר מאז שעות הבוקר ברשות ניירות ערך, חשוד שכמנכ"ל המשרד הוא היטיב עם חברות הקשורות לאיש העסקים שאול אלוביץ', בעל השליטה בבזק. אתמול נחקר פילבר לראשונה במשך 13 שעות, והוא צפוי להיחקר בשלישית בשבוע הבא. בחקירתו עומת פילבר עם עשרות מסמכים כולל התכתבויות פנימיות של בכירים בחברות בזק ויורוקום. במהלך החקירה הוצגו בפני פילבר תכתובות אימייל רבות - חלקן בין משרד התקשורת לבין חברות הקשורות לשאול אלוביץ'. בין השאר נבדקת השאלה מדוע כשומר סף ורגולטור הסתמך פילבר על הערכות וניירת שחברת בזק סיפקה, מבלי לבדוק לעומק את הנתונים. ברשות ניירות ערך מעריכים כי מעורבת של הנדלר בפרשה משמעותית יותר מכפי שהוערך בתחילה. לפי גורמים בארגון, הראיות נגדה משמעותיות ביותר, בעיקר על סמך מידע שהגיע בימים האחרונים, והם מעריכים כי היא מעורבת עם גורמים רבים. לפי הרשות והמשטרה, יש חשש לשיבוש גם מצדה, הגירסאות שלה מבולבלות ומשתנות ועברו לדעת מקורבים לחקירה כבר כמה שינויים.אתמול פורסם דוח מבקר המדינה המתייחס בהרחבה לפילבר, ובו נבדק בין היתר האם חברת בזק קיבלה יחס מועדף ממשרד התקשורת.עוד נודע כי מלבד החשדות עליהם כבר הכריזה הרשות לניירות ערך, לפילבר מיוחסים גם חשדות נוספים. ברשות הגדירו אותם כ"חמורים ביותר". יתר פרטי הפרשה עדיין אסורים לפרסום.