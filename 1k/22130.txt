נשיא ארצות הברית דונלד טראמפ איים היום (שלישי) פעם נוספת לתקוף את קוריאה הצפונית בתגובה לשיגור הטיל הבליסטי הלילה מעל שמי יפן. "היחס לקוריאה הצפונית, כל האופציות על השולחן", נכתב בהודעה רשמית מטעם הבית הלבן. לדבריו, המשטר בפיונגיאנג משחק באש. "העולם קיבל את המסר של קוריאה הצפונית בצורה חדה וברורה", אמר טראמפ. קוריאה הצפונית האשימה היום את ארצות הברית בכך שהיא זו שדוחפת את המצב בחצי הקוריאני לסף פיצוץ וכי היא האחראית להשלכות ההרסניות."המשטר הזה סימן את הבוז שלו כלפי שכנותיו, כל חברות האו"ם וכלפי סטנדרטים מינימליים של התנהגות בינלאומית מקובלת'', נאמר בהצהרת הבית הלבן. "פעולות מאיימות ומערערות רק מגבירות את את הבידוד של המשטר הצפון קוריאני באזור ובקרב כל אומות העולם".קוריאה הצפונית ביצעה הלילה ניסוי טילים נוסף, שבו טיל בליסטי שוגר אל האוקיינוס השקט, ממזרח ליפן - כך אישרו הבוקר גורמים רשמיים ביפן ובקוריאה הדרומית. על פי גורמים בסיאול, הטיל הגיע לגובה של 550 קילומטרים וטס למרחק של כ-2,700 קילומטרים. זו הפעם הראשונה זה כשמונה שנים, שבה טיל ששיגרה קוריאה הצפונית חולף מעל יפן, שתושביה התבקשו להיכנס למרחבים מוגנים. בעקבות ההתפתחות הדרמטית ביקשו ארצות הברית, יפן וקוריאה הדרומית לכנס בדחיפות את מועצת הביטחון של האו"ם, על מנת לדון בשיגור הטיל.בטוקיו אמרו כי שיגור הטיל הוא "איום חמור וחסר תקדים" על יפן, וכי היא תגיב עליו בתיאום עם בעלות בריתה. ראש ממשלת יפן, שינזו אבה, שוחח הלילה בטלפון עם הנשיא טראמפ שאמר לו כי ארצות הברית ניצבת לימינה של יפן ב-100% ומחוייבת להגן עליה.סין, בעלת בריתה המשמעותית היחידה של קוריאה הצפונית, קראה לכל הצדדים לגלות איפוק. המשבר מתקרב לצומת קריטי, אולם ייתכן שזוהי נקודת מפנה לפתיחת שיחות שלום, מסרה דוברת משרד החוץ הסיני.קוריאה הדרומית הגיבה בתרגול הפצצות לבחינת "היכולת להרוס את ההנהגה הצפון קוריאנית". ארבעה מטוסי F-15 הטילו שמונה פצצות במשקל טונה כל אחת במטרה "להפגין את יכולת הענישה החזקה נגד קוריאה הצפונית". "אנו מוכנים לגמרי להדוף כל איום מצד קוריאה הצפונית ונעשה מאמצים בלתי מתפשרים להגן על חיי אזרחינו ועל ביטחון האומה", אמר דובר משרד החוץ צ'ו ג'ון היוק.סגן שר החוץ הרוסי סרגיי ריאבקוב, אמר הלילה כי רוסיה מודאגת מההתפתחויות ומהנטייה להסלמה. "פיונגיאנג הדגימה כי האיומים שלה על בסיסי ארצות הברית בגואם אינם בלוף", אמר קונסטנטין קוסצ'ב, יו"ר ועדת יחסי החוץ בבית העליון של הפרלמנט הרוסי.בראשית החודש שיגר טראמפ איום לקוריאה הצפונית, בעקבות הדיווחים לפיהם הצליחה למזער ראש נפץ גרעיני להרכבה על טיל. "מוטב לקוריאה הצפונית שלא לאיים עוד עלינו. הם ייתקלו באש ובזעם שהעולם לא ראה מעודו", אמר. למחרת קוריאה הצפונית הודיעה כי היא בוחנת תוכנית לשיגור טילים על האי גואם שבאוקיינוס השקט, שנמצא תחת חסות ארצות הברית. פחות מיממה לאחר מכן שיגר טראמפ איום נוסף ואמר כי "הארסנל הגרעיני שלנו חזק מאי פעם".בראשית החודש הטילה מועצת הביטחון של האו"ם חבילת סנקציות חדשה נגד קוריאה הצפונית, בעקבות שני שיגורים של טילים בין-יבשתיים. הסנקציות נגד משטרו של קים ג'ונג און, שאושרו במועצה פה אחד, צפויות לקצץ בהיקף של כשליש את הייצוא של פיונגיאנג, הנאמד כעת בכשלושה מיליארד דולרים בשנה.