תושב פרדס חנה בן 16 נעצר הערב (ראשון) בחשד שתקף בליל שישי שני חיילי צה"ל, לוחמים מחטיבות כפיר וגולני. מחר תבקש המשטרה להאריך את מעצרו של החשוד בבית משפט השלום בחדרה.הבוקר פרסמה כתבתנו כרמלה מנשה כי כמה נערים מפרדס חנה הכו את שני החיילים באמצעות צינור לעישון נרגילה, מכיוון שחשבו שמדובר בערבים. החיילים, ביחד עם אזרח שהיה איתם, נזקקו לטיפול בבית חולים ולאחד מהם נגרם נזק בקרנית עינו.האירוע התרחש ביום שישי בערב, כשהחיילים קבעו להיפגש עם ידידה משותפת בפרדס חנה. הם ישבו ביחד בגינה ציבורית, כשלפתע הגיחה קבוצת הנערים, אחד מהם בן 17 המכיר את הידידה, והחלו לתקוף אותם תוך שהם צועקים לעברם "אתם ערבים". גם תחנוניהם של החיילים שיפסיקו לא סייעו.החיילים פונו לקבלת טיפול בבית חולים, שם הזעיק אביו של אחד מהם את המשטרה. "לוחמים יוצאים לחופשה ומותקפים על ידי עבריינים, רק כי נראו להם כמו ערבים. זו בושה", אמר אביו של אחד מהחיילים. "עשו בהם לינץ', זה יכל להיגמר במוות". לטענת האב, אף על פי שהיו עדים לאירוע, איש מהם לא הזמין משטרה. האב הוסיף: "הם התנפלו עליהם עם צינור של נרגילה ועוד חפצים קהים. לאן הידרדרנו? אלה שני חיילים שנגרם להם נזק גופני ונפשי. ואם כן מדובר בערבים, אז צריך לפגוע בהם? אנחנו מזועזעים ודורשים שימוצה איתם הדין".