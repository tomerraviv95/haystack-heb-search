על רקע המתיחות בהר הבית, בעקבות הסדרי האבטחה החדשים במקום בעקבות הפיגוע ביום שישי, הבהיר הערב (ראשון) ראש הממשלה בנימין נתניהו כי המגנומטרים שהוצבו בכניסה למתחם לא יוסרו. "לא יהיה שינוי בססטוס קוו. המתפללים יורשו לחזור בהדרגה לאתר, אבל יופעלו אמצעי אבטחה טכנולוגים כולל מצלמות שיותקנו מחוץ להר, ומגנומטרים שכבר הוצבו לא יוסרו"', אמר נתניהו בשיחה עם כתבים ישראלים במהלך ביקורו בפריז.נתניהו אף התייחס להסכם בין רוסיה וארצות הברית בנוגע לסוריה, שאמור להרחיק את הנוכחות האיראנית מגבול ישראל ל-20 קילומטרים. לדבריו,  ההסכם מנציח את נוכחות איראן בסוריה ולכך ישראל מתנגדת באופן גורף. הדבר עלה בפגישתו של נתניהו עם נשיא צרפת עמנואל מקרון, היום בפריז.בתוך כך, יו"ר הפרלמנט בירדן תקף בחריפות את ישראל וכינה את מבצעי הפיגוע שלשום בהר הבית "שהידים". עאטף טראוונה האשים בנאום בפרלמנט ברבת עמון את "הכיבוש הישראלי", שנמשך לדבריו יותר מ-70 שנה. בשעות האחרונות פרצו מהומות בשערים בכניסה למתחם הר הבית, בעקבות הודעת אנשי הווקף כי הם מסרבים להיכנס לאתר במחאה על הצבת המגנומטרים בכניסות אליו. בשער האריות התפרעו כמה עשרות בני אדם, והמשטרה עיכבה שניים, והדפה את המתגודדים מרחבת השער. מוקדם יותר ניסו משתתפים בהלווייה לעבור עם הארון שבתוכו גופת המת אל תוך מתחם הר הבית. הם נהדפו על ידי השוטרים במקום.בתגובה לאירועים כתב יו"ר ועדת החוץ והביטחון ח"כ אבי דיכטר בפייסבוק כי ההנחייה החדשה מפלה יהודים. "יש לפתוח את הר הבית ליהודים: לא ייתכן שכתוצאה מהפיגוע - מוסלמים יוכלו להיכנס ויהודים לא. לא ייתכן שבמקום להעניש את התוקפים, הר הבית ייסגר ליהודים. הווקף נועד לטפל במסגדים, ומשטרת ישראל בהר כולו. זה אינו נושא לדיון עם איש, אלא קביעה חוקית של הרשויות המוסמכות בישראל. מהדרג המדיני נדרש להבהיר זאת ומגופי הביטחון לאכוף זאת", כתב.