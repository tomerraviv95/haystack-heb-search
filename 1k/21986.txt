עובדת סופרמרקט במגדל העמק נהרגה הבוקר (שישי) מפגיעה של שער חשמלי. האישה, תושבת נצרת עלית בת 57, נמחצה תחת השער כשניסתה לפתוח אותו ומותה נקבע בחלוף זמן קצר.באזור השעה 06:30 הוזעק צוות של מגן דוד אדום אל הסופרמרקט שבמגדל העמק. מבדיקה ראשונית עולה כי העובדת ביקשה לפתוח שער של חצר פנימית, ובשלב מסוים היא השחילה את ידה ואז נפגעה מתנועתו.אנשי מכבי האש שהגיעו גם כן למקום חילצו את האישה, והיא פונתה לבית החולים העמק שבעפולה תוך כדי פעולות החייאה. למרות זאת, רופאי בית החולים קבעו את מותה כעבור זמן קצר. המשטרה הודיעה כי נפתחה חקירה לבירור נסיבות המקרה.