"אני קורא לחברי הכנסת להמשיך לחוקק את חוק הכשרות, באופן שלא תתאפשר הצגת מצג כשרותי שאינו נכון ושיכול לגרום להטעיית הצרכן" - כך אמר היום (רביעי) הרב הראשי לישראל יצחק יוסף. זאת בתגובה להחלטת בג"ץ אתמול, שלפיה גם בתי אוכל שאינם מחזיקים בתעודת כשרות מהרבנות יוכלו להציג את עצמם כמושגחים, אם וכאשר הם מפרטים את הפיקוח הנהוג במקום."חברי הכנסת מתבקשים לדאוג לציבור שומרי הכשרות שהינם רוב אזרחי ישראל, ולמנוע מצב שבו כל בעל עסק יוכל להצהיר כי המקום כשר ללא פיקוח ראוי ועל ידי כך נגיע לבזאר כשרות", המשיך הרב יוסף. "אזרחי ישראל מעוניינים בכשרות ואינם נדרשים לפלפולים המשפטיים אליהם הגיעו שופטי בית המשפט. הדבר משמעותי בפרט כשמדובר ב'עמך בית ישראל' שרובם שומרים כשרות ועשויים להיכשל באופן חמור".עם הגשת העתירות לבג"ץ נגד מונופול הכשרות של הרבנות, העבירה הכנסת בקריאה טרומית הצעת חוק שתתקן את הפרשנות המשפטית החדשה שניתנה לחוק הקיים. לפי התיקון, לא תתאפשר הצגת מצג כשרותי מכל סוג שהוא ללא אישור הרבנות מקומית.בג"ץ קבע אתמול ברוב דעות כי אסור לבית אוכל שאינו מחזיק בתעודת הכשר להציג כל מצג כשרותי, אולם מותר לו להציג מצג אמת בדבר הסטנדרטים שעליהם הוא מקפיד ואופן הפיקוח על שמירתם, הכולל גם הבהרה מפורשת כי אין בידו תעודת הכשר. בדעת מיעוט היו השופטים סולברג ורובינשטיין, שכתב בפסק הדין כי זהו "מדרון חלקלק אשר עלול להטעות את תכליתו של חוק הונאה בכשרות ובעיקר להטעות את הצרכנים".הרבנות הראשית כינתה את ההחלטה "יום שחור עבור כלל צרכני הכשרות במדינת ישראל" ומסרה כי "נפתח פתח להונאות כשרותיות קשות ומורכבות ששום גוף לא יאכוף". הרב הראשי האשכנזי, דוד לאו, אמר בתגובה לפסק הדין כי "מתן אפשרות לבעל עסק להציג עצמו ככשר בשעה, שלמעשה אינו קיבל את כשרות הרבנות הראשית, היא מכשול גדול. בימים אלו מתקיימות ישיבות אינטנסיביות של צוות ההיגוי להסדרת מתווה הכשרות החדש שיתקן את הליקויים שהיו בעבר ויצעיד את עולם הכשרות לדרך המלך".בתנועה הרפורמית אמרו בתגובה להחלטה כי "בכל הנוגע לכשרות - מונופול הרבנות נשבר". יו"ר ועדת הרפורמות ויוזמת החוק להפרטת מערך הכשרות, ח"כ רחל עזריה (כולנו), בירכה על ההחלטה ואמרה כי "זהו עוד צעד בדרך לפירוק מונופול הכשרות. כולם יודעים שמערך הכשרות של הרבנות לא מתפקד ורק פירוק המונופול ופתיחת השוק לתחרות יפתור את הבעיות שיש כיום. עם ישראל רוצה כשרות אך לא רוצה מונופול ולא מוכן לשלם בלי לקבל תמורה".