איש העסקים שעוכב הבוקר (ראשון) ונלקח לחקירה בחשד לעבירות מרמה והפרת אמונים הוא רמי לוי. בעקבות זאת הופסק המסחר במנייתה של רמי לוי. יחד עם איש העסקים עוכבו ראש מועצה מקומית, בעל מקומון ואיש עסקים נוסף. העצורים נלקחו לחקירה במשרדי יחידת להב 433.לפי החשד, ראש המועצה פעל עבור לוי, בעל רשת המרכולים הגדולה, והעניק לו פטור מהיטלי השבחה על קניון שבבעלותו שנבנה בשנים האחרונות בתחומה המוניציפאלי של המועצה. שווי הפטור מגיע ליותר מ-20 מיליון שקלים. בעקבות המעצר הופסק בבורסה בתל אביב המסחר במניית החברה שבבעלותו של לוי.גם גרושתו של ראש המועצה נחקרת בחשד למעורבות בפרשה. האישה הועסקה בקניון שבבעלותו של לוי, שעבורו התקבל הפטור מטעם המועצה.בנוסף לכך, בודקת המשטרה חשד שראש המועצה העניק הטבות בסכום מצטבר של מאות אלפי שקלים לחברה המנהלת את המקומון ביישוב. בין ההטבות הללו זיכיון שניתן ללא מכרז למכירת שלטי פרסום ביישוב וכן זיכיון לניהול עסקים אחרים. העיתון נמכר לפני שנה וחצי לבעלים חדש שעוכב לחקירה על ידי המשטרה הבוקר. בהמשך היום יוחלט אם להביא חלק מהחשודים להארכת מעצר בבית המשפט השלום בראשון לציון.עיכובם לחקירה של המעורבים בפרשה הגיע בתום חקירה סמויה שניהלה המשטרה במשך כמה חודשים, בחשד להתנהלות פסולה של בכירים במועצה מול נציגיו של לוי. בשבועות האחרונים אף פשטה המשטרה על משרדי המועצה, החרימה מסמכים ועיכבה לחקירה חבר מועצה.