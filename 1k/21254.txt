בעל השליטה בחברת חיפה כימיקלים, ג'ולס טראמפ, אמר היום (רביעי) לחדשות כאן כי מכתבי הפיטורים לעובדי החברה יישלחו כבר מחר. טראמפ אמר כי בעקבות המשבר סביב פינוי מכל האמוניה, הכדור נמצא כעת בידיהם של ממשלת ישראל ושל ראש עיריית חיפה, יונה יהב.לדבריו, החברה תסכים לכל פתרון שיהיה יעיל ומהיר, אך אם לא יימצא פתרון כזה - לא יהיה מנוס מלסגור את החברה. הוא סירב לומר אם החברה תסכים לחלופת המיכלים הקטנים שיספקו אמוניה למשק. הבוקר הודיעה ההנהלה כי החליטה לסגור את החברה, ותיאלץ לפיכך לפטר את כל 1,200 עובדיה בצפון ובדרום. זאת, על רקע סוגיית פינוי מכל האמוניה שברשותה ממפרץ חיפה.בעקבות ההודעה הקימו עובדי החברה בחיפה מאהל מחאה בתוך שטח המפעל. גם במפעל החברה בדרום הקימו העובדים מאהל מחאה, והם חוסמים את דרכי הגישה למקום. מוועד העובדים נמסר שהם נערכים להתבצר במפעל עד שיימצא פתרון למשבר. יו"ר ההסתדרות אבי ניסנקורן הכריז כי אם המשבר לא ייפתר, אזור דרום הארץ יושבת.במכתב ששלח לראש הממשלה בנימין נתניהו, כתב בעל החברה ג'ולס טראמפ כי "לאחר מאמצים כבירים הגענו לנקודה שבה לא נוכל יותר להחזיק את פעילות החברה בישראל. למיטב הבנתנו, לא נקבל אישור לחזור לפעילות בעתיד הקרוב ולכן אין לנו ברירה אלא לסגור את החברה לאלתר".טראמפ הוסיף כי "אנו למדים שלמרות החלטת הממשלה לפתרון המשבר - יישום כלשהו אינו נראה באופק ולכן לא נראה שנוכל לחזור לפעילות בעתיד הנראה לעין".ועד העובדים בחיפה כימיקלים צפון תקף את הודעת ההנהלה והגדיר אותה בתגובה כי "שלב נוסף במשחק הציני שמנהלת הנהלת חיפה כימיקלים. אתמול נמנעה ההנהלה מהודעה על סגירה מסיבה אחת בלבד: ציפייה שאלפי העובדים החרדים לפרנסתם ינהלו עבורה את המאבק עבור שורת רווח גבוהה יותר. בזה כל העניין. מפעל חיפה כימיקלים הוא מפעל רווחי, רק תאוות בצע הובילה למשבר הנוכחי".בעיריית חיפה הגיבו לדברים ואמרו כי "במערכה על סגירת מכל האמוניה ניצח השכל הישר את הזדון, והאינטרס הציבורי את ה'הון שלטון'".בשבוע שעבר אישר בית המשפט העליון דחייה נוספת ואחרונה לריקון הסופי של מכל האמוניה עד ל-18 בספטמבר, תוך שהוא מותח ביקורת על התנהלות חיפה כימיקלים והמשרד להגנת הסביבה. דחייה זו מצטרפת לכמה דחיות שניתנו בחודשים האחרונים לחיפה כימיקלים.לפני כשבועיים, מבקר המדינה, השופט בדימוס יוסף שפירא, הודיע כי נבדק החשש לעבירות פליליות סביב טיפול המדינה במכל האמוניה. על פי ההודעה, מנכ"ל המשרד להגנת הסביבה, ישראל דנציגר, חשוד כי פעל תוך ניגוד עניינים והעניק הטבות כלכליות לחברת חיפה כימיקלים בכל הנוגע לייבוא אמוניה.