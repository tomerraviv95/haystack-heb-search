בית משפט השלום בראשון לציון האריך הבוקר (חמישי) בחמישה ימים את מעצרם של שניים מהחשודים המרכזיים בפרשת הצוללות. המשנה לראש המל"ל לשעבר, תא"ל במיל' אבריאל בר יוסף, ונציג התאגיד הגרמני "תיסנקרופ" בישראל, מיקי גנור, יישארו במעצר עד יום שני. מעצר הבית של מפקד חיל הים לשעבר, אלוף במיל' אליעזר (צ'ייני) מרום, החשוד בקבלת שוחד בפרשה, הוארך ביומיים."סברתי, כי בהתחשב בטיב החקירה, הרי שלא ניתן להסתפק בחלופת מעצר בית", הסבירה השופטת עינת רון בהארכת מעצרו של בר יוסף, שהיה הראשון שהובא לבית המשפט. "במהלך הימים שמאז מעצרו חלה התפתחות משמעותית בחקירה. המשטרה עשתה מאמצים יקרים לקדם את החקירה, וביצעה פעולות חקירה רבות מאוד. עליה עוד לבצע פעולות חקירה רבות בהקשר לשאר המעורבים ולחשוד זה".השופטת אף ציינה, כי בתיק נאספו עד כה עדויות ומסמכים רבים. "חשיפת החומר בעיני החשודים נעשית באופן הדרגתי", היא הסבירה. "רב החומר שקיים בעיני גורמי החקירה ואשר טרם נחשף, ודאי לא לתקשורת והציבור ולחלקו גם לא לפני החשוד".בהארכת מעצרו של גנור, החשוד במתן שוחד, ציינה השופטת רון כי "חלו התפתחויות בחקירה בנושאים רבים. החשד התחזק והתבסס". פרקליטו של גנור, עו"ד נתי שמחוני, הבהיר כי מרשו משתף פעולה עם החוקרים וכופר בחשדות המיוחסים לו. על על הטענה כי שילם שוחד כדי להתמנות לנציג המספנה אמר: "מר גנור החל לעבוד ב-2009, מבחינתו בלי עזרתו של אף גורם. בלי כל קשר, מינויו כנציג המספנה היה כדין. לא נתן שוחד לאף גורם שהוא". חוקרי יחידת להב 433 פשטו אתמול על לשכתו של מרום בנתב"ג, שם הוא משמש יו"ר מועצת רשות שדות התעופה, והחרימו מסמכים. היום נחקר פעם נוספת עורך הדין דוד שמרון, קרוב משפחתו ופרקליטו האישי של ראש הממשלה בנימין נתניהו. שמרון, שנמצא במעצר בית עד מחר, חשוד כי נשכר על ידי גנור כדי לנצל את מעמדו, ולקדם את עסקת הרכש של כלי השיט מגרמניה שלא כדין.אתמול האריך בית המשפט את מעצרו של עו"ד רונן שמר, המועסק במשרדו של גנור. הוא חשוד בהלבנת הון, ובמסגרת חקירתו אימתה אותו המשטרה עם טענות כי גרס מסמכים הקשורים לפרשה במטרה לשבש את החקירה.השבוע העיד בפרשה גם יו"ר יש עתיד, חבר הכנסת יאיר לפיד. הוא נשאל על התקופה שבה כיהן כשר האוצר וחבר בקבינט, בזמן שהממשלה ביטלה את המכרז הבין-לאומי לרכישת כלי שיט - מהלך שסלל את הדרך להיקשרות עם החברה הגרמנית.