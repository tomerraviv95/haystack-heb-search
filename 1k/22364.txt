העיתון א-שרק אל-אווסט, היוצא לאור בלונדון, דיווח היום (שלישי) כי צבאו של נשיא סוריה, בשאר אסד, הולך ומתקרב לעיר דיר א-זור שבשליטת דאעש. בדיווח נטען כי הצבא הסורי ממוקם במרחק של כקילומטר וחצי מהעיר שבמזרח המדינה, בה חיים כ-93 אלף בני אדם.אסד עצמו בירך בשעות הערב את מפקדי הכוחות באזור דיר א-זור על "ניצחונם במערכה נגד דאעש". בהודעה שהתפרסה בסוכנות הידיעות הסורית הרשמית נמסר כי אסד שוחח בטלפון עם בכירי הצבא במזרח סוריה ואמר: "ההיסטוריה תזכור את ההקרבה שלכם למען הניצחון על הטרור העולמי, כדי להשיב את השקט לכל רחבי סוריה".בפרסום צוין עוד כי צבא אסד נערך ל"מבצע צבאי נרחב לשחרור העיר מידי דאעש". עוד נאמר כי התקדמות הכוחות באזור הושגה הודות לסיוע רב של ממסוקי קרב רוסיים, שמעניקים גיבוי מהאוויר לכוחות הצבא הסורי שפועלים בקרקע.לאחרונה דיווח העיתון שבבעלות סעודית כי גורמים בכירים בארצות הברית התפשרו מול רוסיה בנוגע לזהות המפקחים על יישום הפסקת האש בדרום סוריה, והימצאותן של מיליציות איראניות באזור הגבול של סוריה עם ירדן. בדיווח צוטטו "גורמים דיפלומטיים מערביים", שטענו כי במהלך פגישה שקיימו הצדדים בעמאן, הסכימו האמריקנים להצבת פקחים רוסים באזורי הפסקת האש.עוד נכתב בדיווח כי גורמים בישראל טענו שהנוכחות של הפקחים הרוסים תגביל את יכולתה של ישראל לתקוף מטרות בשטח סוריה. בדיווח נאמר כי האמריקנים הסכימו לנוכחות של המיליציות האיראניות במרחק של שמונה עד 16 קילומטרים מגבול ירדן וישראל, במקום 32 קילומטרים, כפי שהוצע בתחילה.הדיווח הצטרף לפרסום מסוף השבוע שעבר ב"טיימס" הבריטי, לפיו מדינות המערב נוטות לוותר על הדרישה להדיח את בשאר אסד מהנשיאות כתנאי לסיום המלחמה בסוריה. בעיתון דיווחו כי חל "שינוי מהותי" בעמדה של בריטניה ושל מדינות נוספות כלפי הנעשה בסוריה, וכי הן תהיינה מוכנות לאפשר לאסד להתמודד לנשיאות גם בבחירות עתידיות.