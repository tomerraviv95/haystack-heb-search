קיץ 2017 יירשם בתולדות שוק המוסיקה בישראל, כאחד מהפוריים ביותר בכל מה שקשור להופעות מחו"ל. מי הגיע או יגיע (רשימה חלקית): בריטני ספירס, רוד סטיוארט, ג'סטין ביבר, טירס פור פירס, פט שופ בויז, גאנס אנד רוזס, רדיוהאד, ניק קייב, טום ג'ונס, קליף ריצ'ארד, הפריטנדרס ואחרים.במציאות הזאת של כל כך הרבה מופעי חו"ל בקיץ ישראלי מהביל אחד – יש מרוויחים ויש מפסידים. כך, למשל, כל הכרטיסים להופעה של "גאנס אנד רוזס" נמכרו. כ-60 אלף כרטיסים! במופע של בריטני דווח על יותר מ-50 אלף איש, אבל למופע של "פט שופ בויז" בפארק הירקון הגיעו כ-6000 צופים בלבד, ורוד סטיוארט הצליח להביא לפארק, כך קראתי, רק כ-30 אלף איש (שזה מעט, בהתחשב שפארק הירקון יכול להכיל הרבה יותר).בקיץ פורה זה של הופעות חו"ל, נשאלת השאלה מהי ההשפעה על המוסיקה הישראלית. על פי כל הסימנים: חובב מוסיקה ישראלי, שהולך פעמיים-שלוש בקיץ להופעה, יעדיף, כנראה, ללכת למופע גדול וחד פעמי של הרכב מחו"ל שמגיע לישראל בפעם הראשונה (או שחוזר לכאן אחרי כמה שנים), מאשר להשקיע את כספו באומן ישראלי, שהוא יכול לראות תמיד. וזה, ללא ספק, משפיע על המוסיקה הישראלית.השבוע ראיתי בתחנות אוטובוסים בתל-אביב כרזות פרסום של "זאפה" על הופעות קרובות של מוסיקה ישראלית. זה נדיר יחסית שמשתמשים בשלטי חוצות כדי לקדם הופעות רגילות של אומנים ישראלים. ההיגיון שלי אומר שצורך בפרסום כזה ברחבי תל-אביב, הוא בגלל שהביקוש להופעות של מוסיקה ישראלית קטן, וכדי להביא כמה שיותר צופים גם להופעות מקומיות.השבוע התפרסמו הידיעות על סיבוב הופעות משותף של חוה אלברשטיין ושלומי שבן. בלי שלטי חוצות ובלי פרסום מיוחד, הכרטיסים לעשר ההופעות שנקבעו אזלו תוך דקות, מה שמוכיח שוב שכשיש שילוב כל כך מעניין, את הקהל הישראלי, גם כזה שרכש כרטיסים למופע חו"ל, ימהר לרכוש כרטיסים להופעה כזאת. לגבי כל השאר? חלק מהמופעים הגדולים של אומני ישראל בקיץ יהיו, בוודאי, מלאים, ולחלקם יצטרכו מאמץ מיוחד כדי למלא את קיסריה או אמפי שוני, למשל.אני, אישית, אסתפק בקיץ הזה (בשלב הזה) בהופעה של "רדיוהאד", אבל, כמובן, לא אזנח את ההופעות של האומנים הישראלים.ושיהיה לכולנו קיץ חם, ומלא מוסיקה.