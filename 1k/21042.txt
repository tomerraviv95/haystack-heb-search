 הרב הראשי של צפת, שמואל אליהו, שב ויצא הבוקר (חמישי) נגד הומואים ולסביות, וטען כי הם "ועוד כמה אנשים בתקשורת" מנסים לחנך נגד "הנטייה הטבעית שלנו ולסתום לנו את הפה".בסרטון שפרסם הרב הוא אמר כי "הלהט"בים ועוד כמה אנשים בתקשורת מנסים לחנך אותנו נגד הנטייה הטבעית שלנו ולומר לנו שיחסים הומוסקסואליים זה דבר בריא וטוב ונורמלי. ואלוקים אומר הפוך, אולי ישר - זו טעות, אתה טועה בה. והוא אומר את זה במלה חריפה – תועבה – כדי שנבין שזה לא נורמלי. זה לא בריא ואסור לחנך לזה".הרב הראשי של צפת ציין כי "הבעיה היא שהלהט"בים והחברים שלהם בתקשורת נלחמים לסתום לנו את הפה. לא להרשות לנו לומר את מה שאלוקים אומר. פשוט ללא ללמוד, לא ללמד לא להפיץ". הוא הוסיף כי "במצב כזה מצווה לומר את דבר השם בקול גדול כי בסופו של דבר זה מה שמביא חיים, זה מה שמביא ילדים, שמחה, נכדים. כל בעלי החיים ככה, כל הצמחים ככה, זוגיות איש ואשה. זה מביא חיים".אתמול עורר הרב הראשי של צפת סערה כאשר אמר בראיון לכאן ב' כי הוא מתנגד לאימוץ ילדים על ידי זוגות להט"ב משום שהם אנשים חולים. "זו לא תופעה בריאה, ובעולם יש מחלות שצריך לרפא אותם ולא לתת להם לגיטימציה", אמר. הוא התייחס לקריאה לשינוי חוק האימוץ לאחר מותו של הזמר אמיר פרישר גוטמן, שטבע כשהציל את אחייניתו, ואמר: "אני מניח שיש אנשים טובים שהם הומואים ולסביות, אבל אי אפשר לעשות משהו מלאכותי שמנוגד לאופן שבו אלוקים ברא את העולם".הרב אליהו אף חתם על מכתב רבנים לשרת המשפטים איילת שקד, שחיזק את ידיה על "עמידתה האיתנה לשמירת התא המשפחתי המסורתי". על המכתב חתמו רבנים בכירים בציונות הדתית, בהם הרב חיים דרוקמן, הרב דוב ליאור וראש המכינה בעלי הרב אלי סדן."בימים שעולים קולות המבקשים לשנות את מנהג המדינה, באופן המנוגד למוסר האנושי שמקורו בתורתנו הקדושה", נכתב. "אנו מחזקים את השרה על שמירתה את דרכי ישראל, כראוי לנציגת המפלגה הציונית דתית בכנסת".