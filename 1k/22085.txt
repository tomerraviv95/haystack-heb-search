פרקליטות מחוז מרכז הגישה היום (שני) כתב אישום נגד איסמעיל אבו-עראם, בן 19 מאזור חברון, בגין ניסיון רצח בנסיבות של מעשה טרור. בתחילת החודש, תקף אבו-עראם עובד בסניף של שופרסל ביבנה ופצע אותו קשה.על פי כתב האישום, הנאשם שהתחזק מבחינה דתית, קיבל השראה ועידוד לקיים "מצוות ג'יהאד נגד הכיבוש היהודי-ישראלי". במטרה לקיים את מצוות ג'יהאד, החליט אבו-עראם לרצוח יהודי בפיגוע דקירה בשטחי מדינת ישראל.עוד עולה מכתב האישום כי אבו-עראם החליט לדקור את מעסיקו לשעבר, באולם אירועים בעיר יבנה שם עבד לאחרונה. המחבל נכנס לשטח ישראל בלי היתר, הגיע ליבנה בתחבורה ציבורית, מצויד בסכין ובגז פלפל. רק לאחר שלא מצא את האדם אותו חיפש - החליט למצוא קורבן אחר.סמוך לאותו אולם אירועים נמצא סניף שופרסל-דיל, לשם המחבל נכנס. לאחר שגנב את הסכין מהסופר, פגש המחבל את סגן מנהל הסניף, ובעודו מסדר מוצרים במעבר, הוציא את הסכין ודקר אותו בצווארו, בבטנו, בחזהו ובראשו.סגן מנהל הסניף נאבק במחבל, ובמהלך המאבק נשברה הסכין ונשמטה מידיו של אבו-עראם. המחבל נמלט מהמקום לאחר ששלף את הגז המדמיע וריסס על העובד המותקף. אז, לאחר הקריאות "מחבל", הוא נתקל בעוברי אורח שתפסו אותו עד להגעת כוחות הביטחון. המותקף נפצע קשה ופונה לבית החולים.התביעה מבססת את כתב האישום על הודאתו המפורשת והחד משמעית של המחבל בכל חקירותיו במשטרה ובשב"כ כי תכנן לגרום למוות של יהודי, לרבות מכתב הפרידה שהציג המחבל בחקירותיו. כמו כן, התביעה מבססת את כתב האישום על סרטוני מצלמות אבטחה המתעדים את מעשה הטרור, וכן על עדויות הקורבן ועדי הראייה.