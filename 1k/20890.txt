"הישראלים צריכים לדעת שהם יפסידו בסופו של דבר כי אנו ממלאים משימה גדולה מאוד בהגנה על הביטחון אצלנו ואצלם, ומשוכנעים שאין מנוס מלוחמה בטרור בכל מקום. ישראל רוצה להילחם בטרור באמצעותנו, ונסמכת עלינו, אך לא מבצעת את המוטל עליה. לא נסכים לכך". כך אמר היום (ראשון) יו"ר הרשות הפלסטינית אבו מאזן בהצהרה מלשכתו ברמאללה על הפסקת התיאום הביטחוני עם ישראל בעקבות סערת הר הבית. לדבריו, ההחלטה לעצור את התיאום וכל שאר צורות התיאום היא החלטה אינה פשוטה כלל. "אנו עוברים רגעים קשים, והמצב יהיה קשה מאוד", אמר אבו מאזן. לדבריו, אם ישראל רוצה בחידוש התיאום הביטחוני, עליה לחזור בה מכל הצעדים שנקטה (סביב הר הבית, ג.ב). אבו מאזן אמר עוד כי ההנהגה הפלסטינית אינה מהמרת בגורל העם הפלסטיני, ולא קיבלה החלטות פזיזות, אלא החלטות שקולות שהוא מקווה שהן יביאו לתוצאה. "אם נגלה אורך רוח, בוודאות נגיע למה שאנו רוצים ונביא לסילוק הגלאים ולהפסקת הצעדים האלה כמו גם את הפלישות של ממשלת ישראל לכל ערי הגדה".בעניין גלאי המתכות הוסיף אבו מאזן כי הפלסטינים לא יאפשרו את המשך הצבתן בשערי מסגד אל-אקצא. "אין להם זכות להציב שם גלאים. הריבונות באל-אקצא היא זכות שלנו. אנו אלה שמפקחים עליו ואנו אלה שצריכים לעמוד בשעריו".ביום שישי הכריז אבו מאזן על הקפאת המגעים עם ישראל בכל הדרגים בעקבות המתיחות סביב הר הבית. לדבריו, המהלך יהיה בתוקף עד אשר ישראל "תתחייב לבטל את כל צעדיה נגד העם הפלסטיני בכלל ונגד ירושלים ומסגד אל-אקצא בפרט ולשמור על המעמד ההיסטורי והמשפטי של מסגד אל-אקצא".