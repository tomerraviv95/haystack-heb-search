משרד הבריאות הורה הבוקר (שלישי) להתחיל לבדוק את כל מנות הדם, על מנת לוודא כי נגיף קדחת מערב הנילוס אינו נמצא בהן. ההחלטה על כך התקבלה בעקבות מקרי הידבקות בנגיף ממנות דם נגועות.הבוקר פורסמו בתכנית "הבוקר הזה" ב"כאן ב'" הוראות שהוציאה ועדה של משרד הבריאות, בהן איסור להשתמש במנות שלא עברו את הבדיקה לנוכחות הנגיף. הוועדה הוקמה בעקבות שלושה מקרים לפחות, שבהם נדבקו אנשים דרך מנות דם שקיבלו. הוועדה החליטה שמעתה ייבדקו מנות הדם במשך חצי שנה – בתקופת הקיץ, בכל שנה.נגיף קדחת מערב הנילוס מועבר לבני אדם ולבעלי חיים על ידי עקיצת יתוש. בחודשי הקיץ הנגיף נמצא בשיאו ונדבקים בו עשרות אנשים בישראל מדי שנה. בדרך כלל המחלה אינה קשה, אך היא עלולה לגרום לדלקות בקרום המוח ובחוט השדרה ולהפוך לקטלנית.