30% מהבריטים מחזיקים לפחות בעמדה אנטישמית אחת - כך עולה מסקר שפורסם היום (רביעי) על ידי המכון לחקר המדיניות היהודית בלונדון. הסקר העלה, כי ל-2.5% מהבריטים יש תפיסה מובהקת נגד יהודים, ורק ל-17% דעה חיובית על ישראל - בעוד שליותר משליש יש דעה שלילית.שכיחותן של השקפות אנטישמיות בקרב הנשאלים המוסלמים הייתה גבוהה פי שניים עד ארבעה מאשר בכל חלק אחר של האוכלוסייה. ישראל, על פי הסקר, פופולרית יותר בעיני הבריטים מאשר רוסיה, איראן וסוריה; אך פחות מאשר ארה"ב וגרמניה.התוצאות הן חלק מדוח בן 85 עמודים שכותרתו "אנטישמיות בבריטניה המודרנית: מחקר על עמדות כלפי יהודים וישראל", המסתמך על ראיונות פנים אל פנים וראיונות מקוונים שנערכו בתחילת השנה וב-2016 בקרב 5,466 מבוגרים בריטים. בין הנשאלים - 995 מוסלמים המזוהים עם דרגות שונות של שמירת מצוות, 529 משיבים מן השמאל הקיצוני ו-355 מן הימין הקיצוני.80% מהמשתתפים הנוצרים בסקר הסכימו עם הקביעה כי "יהודי בריטי הוא בריטי כמו כל אדם בריטי אחר", אבל רק 61% מהמוסלמים ו-59% מהמוסלמים שהגדירו את עצמם דתיים הסכימו עם הדברים. בקרב המוסלמים, 28% הסכימו עם הקביעה כי "יהודים חושבים שהם טובים יותר מאחרים", לעומת 13% בכלל האוכלוסייה. עוד מהסקר - 14% מהמוסלמים אמרו שהיחס לשואה מוגזם, לעומת 4% בכלל האוכלוסייה. 8% מהמוסלמים סבורים שהשואה היא בכלל מיתוס, לעומת1% בלבד באוכלוסייה הכללית.כ-70% מהנשאלים בסקר ציינו, כי יש להם דעה חיובית על יהודים ואינם מחזיקים ברעיונות או דעות אנטישמיות כלל. הסקר גם גילה קשר חזק בין שכיחותן של דעות אנטישמיות לבין דעות עוינות לישראל: מבין אלה שאינם מחזיקים בעמדות עוינות למדינה היהודית, 86% אינם מחזיקים בעמדות אנטישמיות. בקרב אלה המחזיקים במספר רב של עמדות אנטי-ישראליות, רק 26% אינם מחזיקים בעמדות אנטישמיות. כשנשאלו על ישראל, מחצית מהנשאלים אמרו שהם ניטרליים או שאין להם מה לומר, ו-17% דיווחו על השקפות אוהדות על המדינה. שליש מהנשאלים אמרו שיש להם עמדות שליליות כלפי ישראל.