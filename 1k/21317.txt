ארי הרו, לשעבר ראש הסגל בלשכת ראש הממשלה בנימין נתניהו, חתם היום (שישי) על הסכם עד מדינה. במסגרת ההסכם, ימסור מקורבו של נתניהו ראיות בחקירות ראש הממשלה בתיק 1000 ובתיק 2000. הרו מצטרף לאיש העסקים מיקי גנור, שחתם גם הוא על הסכם עד מדינה בפרשת הצוללות. גנור היה אחד החשודים המרכזיים בתיק 3000.בתמורה לחתימתו יזכה הרו להקלה בעונש בתיק המתנהל בעניינו, ממנו עולה חשד כי קידם אינטרסים של חברה בבעלותו במסגרת תפקידו הציבורי. הרו נחשד בעבירות של שוחד, מרמה, קשירת קשר לפשע והלבנת הון. לפני חצי שנה המליצה המשטרה להעמידו לדין. על פי ההסכם, הרו ישלם 700 אלף שקל קנס ולא ייכנס לכלא. בנוסף הוא ירצה חצי שנה של עבודות שירות. על שאר פרטי ההסכם ותוכן החומרים שמסר הוצא צו איסור פרסום.אתמול אמר היועץ המשפטי לממשלה, אביחי מנדלבליט: "אנחנו עובדים עם המשטרה ומתקדמים בדברים. נגיע לחקר האמת". מנדלבליט פנה לתקשורת וביקש "אנחנו נעשה את העבודה שלנו. תנו לנו את הזמן לעבוד ונגיע לחקר האמת. זו המטרה של כולנו".ראש הממשלה, בנימין נתניהו, התייחס לחקירות בעניינו בסרטון שהעלה לפייסבוק מעט לפני כניסת השבת. בסרטון סקר לעוקביו על התפתחויות מדיניות אחרונות והוסיף: "אני לא מתייחס לרעשי הרקע, אני ממשיך בעבודה למענכם".