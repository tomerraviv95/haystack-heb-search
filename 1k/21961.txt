שייח ראאד סלאח הואשם היום (חמישי) בהסתה לטרור ובתמיכה בתנועה האיסלאמית שהוכרזה כהתאגדות בלתי מותרת. פרקליטות מחוז חיפה הגישה לבית המשפט המחוזי בעיר כתב אישום נגד מנהיג הפלג הצפוני של התנועה האיסלאמית, ממנו עולה כי הסית לטרור בפוסטים בפייסבוק ובדרשות שנשא, בין היתר בהלוויות שלושת המחבלים שביצעו את הפיגוע בהר הבית בחודש שעבר.יו"ר ועדת המעקב של ערביי ישראל, מוחמד בארכה, אמר לפני הדיון בעניינו של סלאח כי משפטו הוא משפט פוליטי המכוון נגד האוכלוסייה הערבית כולה, ואשר נועד "להפליל את הפעילות הפוליטית".סלאח נעצר בשבוע שעבר, ומעצרו הוארך שלוש פעמים. בבקשה להמשך מעצרו אמר נציג המשטרה בדיון בבית המשפט כי "מסוכנתו זועקת לשמיים".בכתב האישום פורטו שלושה סעיפים של הסתה לטרור וסעיף נוסף של תמיכה בהתאגדות בלתי מותרת. בסעיפי ההסתה נאמר כי סלאח תועד במהלך הלוויות שלושת המחבלים כשהוא אומר: "עלינו להיפרד מהשהידים שלנו ולהתפלל לאלוהים שיעלה את ערכם בגן העדן".בנוסף לכך, תועד סלאח נואם בתפילת יום השישי שנערכה לפני כחודש באצטדיון באום אל-פחם, בפני קהל של מאות אנשים. הוא התייחס לפעילות המוראביטון – הפעילים המוסלמים המנסים לסכל עליית יהודים להר הבית - ואמר כי "אין מנוס ממחיר כבד וכגודל ההקרבה כך עולה ערכו של המקריב - זה שנתן כוס מים, לא כמו זה שנתן מדמו". לפי כתב האישום, דברים שנאמרו בנאום זה היו אחד מהמניעים של תושב אום אל-פחם, שנעצר לפני כשלושה שבועות בתל אביב  לאחר שהגיע לעיר בכוונה לבצע פיגוע דקירה. בכתב האישום נטען בנוגע לדברים שנשא סלאח כי "על פי תוכנו של הפרסום והנסיבות שבהן פורסם, יש אפשרות ממשית שיביא לעשיית מעשה טרור".סלאח הורשע כבר בהסתה, וריצה עונש של תשעה חודשי מאסר בכלא רמון אשר הסתיימו בחודש ינואר השנה. הוא הורשע בהסתה לאלימות וגזענות בעקבות דרשה שנשא במזרח ירושלים לפני עשר שנים.התנועה האיסלאמית וכן העמותות המוסלמיות הפעילות בהר הבית שנתמכו על ידו – המוראביטון והמוראביטת - הוצאו מחוץ לחוק בשנת 2015, לאחר שהקבינט הכריז עליהן כהתאגדות בלתי מותרת.