התנועה הרפורמית והקונסרבטיבית ונשות הכותל הגישו הבוקר (שני) עתירה לבג"ץ לקראת הדיון ביום חמישי הקרוב ודרשו הקמת רחבה ממלכתית ושוויונית כחלק מאתר הכותל שתנוהל על ידי גוף שבו יינתן ייצוג לעותרות.בעיקרי הטיעון מודגש כי ההחלטה לחזור מיישום המתווה בלתי חוקית וכי העותרות הסכימו להתפלל בקשת רובינסון ולא ברחבת התפילה הנוכחית של הכותל, אולם זאת רק בכפוף לכך שיתקיימו עקרונות היסוד הבסיסיים שסוכמו במתווה ואשר רק אם יתקיימו, תהווה קשת רובינסון חלופה ראויה לרחבת התפילה הנוכחית.עם הגשת הטיעון אמר הרב גלעד קריב, מנכ"ל התנועה הרפורמית: "העמדות שהגישו הצדדים לבית המשפט לקראת הדיון מבהירות היטב מי הצד המעוניין בפשרה היסטורית ובשלום בית בעם היהודי ומי הם הצדדים המעוניינים להנציח את המונופול הדורסני של הממסד הרבני. הצעותיה של ממשלת ישראל לשיפוצים מינוריים ברחבת התפילה בקשת רובינסון היא לעג לרש, וזלזול בוטה באלפי קהילות יהודיות רפורמיות וקונסרבטיביות. אנו מקווים שבית המשפט יבהיר לממשלה שכל פתרון למחלוקת בנושא הכותל חייב לעמוד בעקרונות יסודיים של שוויון, כבוד וחופש דת ופולחן, בין אם באמצעות יישום המתווה שהושג בעמל רב ובמשא ומתן של שלוש שנים, ובין אם באמצעות הקמת רחבת תפילה שלישית באתר הכותל הקיים. אימוץ עמדת המדינה יהיה בגדר פרס להתנהלות מפלה וכוחנית. אימוץ עמדתנו יאותת שיש אפשרות למצוא פתרון למחלוקות בין זרמי היהדות בהידברות ובהשגת פשרה"ביוני 2017 החליטה המדינה להקפיא את החלטתה לגבי יישום מתווה הכותל, ובתשובתה לבג"ץ הציעה למעשה להנציח את המצב הקיים.