המשטרה הודיעה היום (חמישי) כי נער בן 17 החשוד במעורבות ברצח, והצליח להימלט מידי השוטרים במהלך דיון שנערך בעניינו ביום שני, אותר בדירה בעיר. הוא יובא מחר להארכת מעצר.המקרה בו חשוד הנער הוא רצח אמיר חילף בן ה-19 לפני כשנה, סמוך לשוק תלפיות בחיפה. לפי החשד, בליל הרצח ב-1 ביולי 2016, הסיע הנער על קטנוע את האדם שירה בחילף למוות בתת מקלע ופצע נער אחר בן 14.מאז שנתפס על ידי המשטרה, הנער החשוד שוהה במעון סגור, אך לאחרונה דרשו מנהלי המקום מבית המשפט שיעבירו לתנאי מאסר בשל התנהגותו. ביום שני, הוא התייצב לדיון בבית המשפט המחוזי, מלווה במדריך מטעם המעון.בית המשפט קיבל את הבקשה להכניס את הנער לכלא, והקציב לו יומיים כדי להתארגן למעבר. בתום הדיון, חיכה לו ביציאה מבית המשפט אדם רכוב על אופנוע – והשניים נמלטו במהירות מהמקום.מאז הימלטותו של החשוד, קיימה המשטרה חיפושים נרחבים אחריו, ולבסוף הוא נמצא בדירה בעיר שבה הסתתר בימים האחרונים. מחר הוא יתייצב לדיון נוסף בהארכת מעצרו.