סוכנות הידיעות האיראנית תסנים דיווחה הבוקר (שישי) כי הרפובליקה האסלאמית חשפה טיל בליסטי חדש, המסוגל להגיע למרחק של 2,000 קילומטרים ולשאת עליו כמה ראשי נפץ. במשמרות המהפכה האיראניות אישרו את הדיווח, אך לא מסרו פרטים נוספים בנוגע לטיל החדש.במקביל, נשיא איראן, חסן רוחאני, הצהיר היום כי מדינתו מתכוונת להגדיל את יכולות הטילים שלה. במהלך מצעד צבאי שנערך בבירה טהרן, אמר רוחאני: "נחזק את יכולותינו, ולא נבקש רשות משום מדינה בשביל לעשות זאת".בנאום שנשא במהלך המצעד, הוסיף הנשיא האיראני כי הרפובליקה האסלאמית מעוניינת להגדיל את כוחה הצבאי לצורך הרתעה. עוד הוא אמר: "אנחנו לא צריכים לבקש אישור מאף אחד כדי להגן על מדינתנו".ביום רביעי נאם הנשיא האיראני מעל בימת עצרת האו"ם ומתח ביקורת חריפה על ארצות הברית וישראל בעקבות נאומיהם של ראש הממשלה נתניהו ושל הנשיא טראמפ. רוחאני האשים כי ישראל היא זו שמאיימת על הביטחון באזור עם הנשק הגרעיני שברשותה וכי איראן תגיב בנחרצות אם יופר הסכם הגרעין.הנשיא האיראני הדגיש כי מדינתו לא תשלים עם הפרה של הסכם הגרעין: "אני מכריז לפניכם כי הרפובליקה האיסלאמית של איראן לא תהיה הראשונה להפר את הסכם הגרעין, אך תגיב בנחרצות ובהחלטיות אם מי מהצדדים יפר אותו. זה יהיה מעורר רחמים אם ההסכם יהרס על ידי פוליטיקטים חדשים. העולם יאבד הזדמנות גדולה".על הנאום של טראמפ אמר רוחאני כי הוא "רווי האשמות חסרות בסיס, הסותרות את הרצון בעולם לקרב בין משטרים ואינן ראויות להישמע במסגרת האו"ם".