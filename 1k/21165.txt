הרשויות בטורקיה עצרו יותר מאלף איש בחשד לקשרים לקבוצות טרור, או במעורבות לניסיון ההפיכה אשתקד, במהלך השבוע החולף. כך מסר היום (שני) משרד הפנים הטורקי.בהודעה של המשרד נטען כי 831 מהעצורים חשודים בקיום קשרים עם תנועתו האיסלאמית של פתהוללה גולן, שנמצא בגלות בארצות הברית, ושאותו מאשימה אנקרה בניסיון ההפיכה שהתרחש ביולי 2016. גולן עצמו דחה את הטענות למעורבותו.עוד נטען בהודעת משרד הפנים, כי 46 איש נעצרו בשל קשרים לכאורה עם ארגון "המדינה האיסלאמית" (דאעש), בעוד 8 אנשים נעצרו על רקע קשרים עם "ארגוני טרור המזוהים עם השמאל".מאז ניסיון ההפיכה ב-15 ליולי בשנה שעברה, טורקיה עצרה יותר מ-50 אלף איש, ופיטרה או השעתה למעלה מ-150  אלף אנשי צבא, שירות ציבורי ועובדים מהמגזר הפרטי. בתחילת החודש הפגינו מאות אלפים באיסטנבול נגד נשיא טורקיה, רג'פ טאיפ ארדואן. יו"ר האופוזיציה, מנהיג מפלגת העם הרפובליקני (CHP), כמאל קיליצ'דראולו, נאם בפני התומכים וקרא לממשלה להקל במצב החירום שאותה היא אוכפת מאז ניסיון ההפיכה, לשחרר עשרות עיתונאים מהכלא ולשקם את עצמאות בתי המשפט במדינה.במהלך ניסיון ההפיכה, קבוצה של אנשי צבא שלחה טנקים לרחובות והפציצה מוסדות ממשל בעזרת מטוסי ומסוקי קרב. רוב אנשי הצבא התנגדו להפיכה והיא סוכלה ביום אחד בלבד. במהלך הניסיון נהרגו מאות בני אדם ואלפים נפצעו.