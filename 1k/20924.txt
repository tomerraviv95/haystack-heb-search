יו"ר הבית היהודי נפתלי בנט הביע היום (שני) תמיכה בעבודת הקבינט המדיני-ביטחוני ובזו של ראש הממשלה בנימין נתניהו בכל הנוגע לטיפול במשבר סביב הר הבית. "ממשלת ישראל פועלת באחריות, אחדות ושיקול דעת אל מול מצב מדיני ביטחוני מורכב", אמר שר החינוך בפתח ישיבת סיעת מפלגתו. הקבינט יתכנס בשעות הערב לדיון בנוגע למשבר הר הבית והאירוע בירדן, שבו מאבטח ירה למוות בתוקף שדקר אותו ובאדם נוסף בזירה.לדבריו, המצב הנוכחי מחייב את כל חברי הכנסת לפעול יחדיו. "בניגוד לטענות שונות כולל מספסלי האופוזיציה, ההחלטות מתקבלות באופן סדור, שקול ואחראי ואני מגבה באופן מלא את ראש הממשלה, משטרת ישראל ואת כל כוחות הביטחון. ככלל, בשעה של אתגר ביטחוני עלינו להקפיד על עבודה משותפת ולמנוע שיח של האשמות ולכן בדיונים המדיניים והביטחוניים הבהרתי את הצורך לקבל החלטות פה אחד ובהסכמה רחבה גם בקבינט, ואני שמח שעמיתי בקבינט אימצו עמדה זו. אני פונה לחברי אופוזיציה: זוהי שעה לאחדות וממלכתיות".בנוגע לאירוע בשגרירות ישראל בעמאן אמר בנט כי ירושלים עושה הכול כדי לפתור את הבעיה הנפיצה. "שרת המשפטים פועלת לצדי גם במישור המשפטי, כדי להבהיר לעולם ולירדן את חסינותו המלאה של הדיפלומט הישראלי, ואנו פועלים בשורה של ערוצים נוספים כדי להחזיר את האיש שלנו מירדן".לעומתו, יו"ר המחנה הציוני, אבי גבאי, אמר כי על אף המצב הנוכחי יש מקום להביע התנגדות לדרכו של נתניהו. "אנחנו מגישים היום הצעת אי-אמון בממשלה. כן, גם כשהמתיחות סביבנו בשיאה צריך לומר את האמת לציבור ולא להתחפש. נתניהו לא מנהל את המדינה באופן ענייני, לא מקשיב לשירות הביטחון הכללי ולגורמי ביטחון אחרים ולכן יותר ויותר ישראלים כבר לא סומכים עליו", תקף השר לשעבר על רקע הדיונים בקבינט בנוגע למשבר בהר הבית.לדבריו, "את ירושלים שחררנו לפני 50 שנים והסתדרנו בלי מגנומטרים שהופכים סכסוך לאומי לסכסוך דתי. לצערי, אנחנו רואים החלטות נמהרות שלא לוקחות בחשבון שיקולים אסטרטגים ואת הצרכים של שותפים שלנו במזרח התיכון".