משרד החוץ גינה היום (שני) את הניסוי הגרעיני של קוריאה הצפונית בפצצת המימן, המהווה "המשך לדפוס הפעילות המתריס" של המדינה. לפי ההודעה, "על קוריאה הצפונית למלא אחר כל החלטות מועצת הביטחון בנושא זה ולהימנע מניסוי ופיתוח של נשק להשמדה המונית ואמצעי שיגורו. תגובה בינלאומית נחרצת תמנע ממדינות נוספות לנהוג באופן דומה".פקיד במשרד ההגנה של קוריאה הדרומית אמר היום בפרלמנט בסיאול כי בידי המדינה סימנים לכך שקוריאה הצפונית מתכוננת לשגר טילים נוספים – ייתכן שבליסטיים ובין יבשתיים. לא ידוע מתי, אם בכלל, תשגר קוריאה הצפונית טילים, אך בשבת הקרובה תציין הדיקטטורה את יום השנה להיווסדה וב-10 באוקטובר את יום הקמת מפלגת השלטון. בעבר ערכה המדינה ניסויים בימים כאלה. בינתיים נמשך המתח הרב שגבר אחרי הניסוי הגרעיני בפצצת מימן שביצעה אתמול קוריאה הצפונית, ולאחר התרגיל של צבא קוריאה הדרומית לפנות בוקר. רוסיה מתחה ביקורת על תגובתה החריפה של ארצות הברית אמש, והזהירה מנקיטת צעדים פזיזים. סגן שר החוץ של רוסיה, סרגיי ריבקוב, אמר כי "ברור שבמצב הנוכחי כל צעד מגושם עלול להביא לפיצוץ: פיצוץ פוליטי, פיצוץ צבאי ולא רק לניסוי גרעיני".לדברי ריבקוב, המבקר בסין, "אין מקום להסלמה. על אלו החכמים יותר והחזקים יותר להפגין איפוק". רוסיה וסין הביעו דאגתם מהודעת קוריאה הדרומית שבכוונתה להעביר ארבעה משגרים אמריקאיים נגד טילים לסיאול. בסין מתנגדים למערכת הגנה זו מכיוון שהרדאר של המערכת מסוגל לחדור לטריטוריה שלה ופוגע בביטחונה. ריבקוב אמר גם כי הטלת סנקציות חדשות על פיונגיאנג לא יפגעו ביכולותיה הצבאיות.ברזיל, רוסיה, הודו, סין ודרום אפריקה גינו אף הן את הניסוי הגרעיני, אך קראו לפתור את המשבר בצורה דיפלומטית. משרד החוץ של סין אף הודיע כי הגיש מחאה רשמית לקוריאה הצפונית. גם מצרים פרסמה גינוי לניסוי, ובכך הייתה למדינה הערבית הראשונה שעושה כן.נשיאת שוויץ, דוריס ליוטארד, הציעה לתווך בין ארצות הברית לקוריאה הצפונית במשבר. לדבריה, חיילים מארצה מוצבים בשטח בין קוריאה הצפונית לקוריאה הדרומית, וכי לארצה היסטוריה ארוכה של נייטרליות ודיפלומטיה. הסנקציות על קוריאה הצפונית "לא שינו הרבה", אמרה. "אני חושבת שהגיע הזמן לדיאלוג".בהמשך היום צפויה להתכנס מועצת הביטחון של האו"ם לבקשת ארצות הברית, יפן, בריטניה, צרפת וקוריאה הדרומית. דיפלומטים אמרו לסוכנות הידיעות רויטרס כי ייתכן שחברי המועצה ישקלו את החרפת הסנקציות הקיימות על הדיקטטורה ויחרימו את ייצוא הטקסטיל, את חברת התעופה הלאומית ולעצור את אספקת הנפט לממשלה ולצבא. עוד נמסר כי מועצת הביטחון תשקול למנוע מאזרחי קוריאה הצפונית מלעבוד מחוץ למדינה ולהוסיף בכירים בשלטון לרשימה שחורה כדי להקפיא את נכסיהם ולמנוע מהם לטוס לארצות אחרות.