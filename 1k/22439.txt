אלוף במילואים עמירם לוין אמר הבוקר (חמישי) בראיון ל"צברי וקיטל" בכאן ב' כי ייתכן שישראל צריכה לתכנן מלחמת מנע נגד חיזבאללה, על רקע ההישגים האחרונים של משטר אסד בסוריה. "אני אומר זאת בזהירות, מבלי להכיר את כל הנתונים, אבל ייתכן שישראל צריכה להתחיל לשקול את זה", אמר לוין.לוין, לשעבר מפקד פיקוד הצפון, הסביר: "אם נצא מנקודת הנחה שהמטרה היא להשיג יציבות בגבול הסורי ולנטרל את איום חיבזאללה – אז ייתכן שישראל צריכה להתחיל לשקול, או אפילו לתכנן מלחמת מנע. אם המצב בסוריה יתייצב, ואכן האיראנים יישארו שם - המלחמה הבאה נגדם תהיה קשה הרבה יותר".אלוף במילואים עמירם לוין (צילום: תומר נויברג, פלאש 90)האלוף במילואים התייחס גם לתקיפה שבוצעה לפנות בוקר במחסן נשק באזור העיר הסורית חמה, בה מאשימים בדמשק את ישראל. "כל זמן שהתקיפות לכאורה נעשות במינון נכון, ובמגעים חשאיים עם השחקנים האזוריים, אז זה בסדר גמור", הוא אמר.לדברי לוין, "מאז שרוסיה ואיראן התבססו לצד אסד בסוריה, למשטר שלו יש אינטרס להצביע על ישראל כעל אויב משותף לציר הזה". לצד זאת, הוא ציין כי ייצוב של משטר אסד בסוריה, גם אם יושג בסיוע איראני, "יהווה הרע במיעוטו עבור ישראל".לוין אמר את הדברים שלושה ימים אחרי שצה"ל פתח בתרגיל הגיס הצפוני, הגדול ביותר בהיקפו זה 19 שנים, המדמה בין היתר לחימה עם חיבזאללה. בתרגיל, שיימשך עשרה ימים, משתתפים חיילי מילואים וחיילים בשירות הסדיר מכל זרועות ואגפי צה"ל.לפנות בוקר, על פי הודעת הצבא הסורי, תקפו מטוסים של חיל האוויר מתקן צבאי סמוך לעיר חמה. מדובר בבסיס המזוהה כאתר לפיתוח וייצור נשק כימי. הצבא הסורי טוען כי התקיפה בוצעה מהמרחב האווירי של לבנון, וכי מלבד שני חיילים הרוגים, היא הותירה במקום "נזק רב". הצבא הסורי אף הזהיר כי לתקיפה יהיו "השלכות", וכי היא מערערת את יציבות האזור. 