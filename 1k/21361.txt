מנכ"ל משרד התקשורת שלמה פילבר יורחק מהמשרד ומתפקידו ל-30 ימים נוספים - כך קבע היום (ראשון) בית משפט השלום בתל אביב. במהלך התקופה לא יקבל פילבר משכורת, אלא אם נציבות שירות המדינה תחליט להשעותו במהלך התקופה. פילבר חשוד שכמנכ"ל המשרד הוא היטיב עם חברות הקשורות לאיש העסקים שאול אלוביץ', בעל השליטה בבזק.בדיון, ניסו סנגוריו לדרוש להחזירו לעבודה תחת תנאים מגבילים, זאת לאחר שבדיון הקודם כבר אמרו שיסכים להשעיה מטעם נציבות שירות המדינה, אך כשהנושא התעכב חזרו בהם. השופטת רונית פוזננסקי כץ מתחה ביקורת על השינוי ואמרה: ״יש לי בעיה עם זה שכל עוד פילבר חשב שימשיך לקבל משכורת הוא היה מוכן להשעות את עצמו, אבל כשמדובר בהרחקה ללא תשלום דורש לחזור״.השופטת פוזננסקי כץ תהתה ושאלה את בא כוח רשות ניירות ערך:"למה מכל החשודים רק עם פילבר אתם על הרגליים האחוריות שיושעה?". הוא השיב: "הוא ממונה על נחקרים רבים ויודע איך לנהוג במי שלא מקובל עליו". עוד הוסיף כי"לפילבר יש גרסאות מתפתחות, אי אפשר לתת בו אמון שלא ישבש את הליכי החקירה".בחקירותיו עומת פילבר עם עשרות מסמכים כולל התכתבויות פנימיות של בכירים בחברות בזק ויורוקום. במהלך החקירות הוצגו בפני פילבר תכתובות אימייל רבות - חלקן בין משרד התקשורת לבין חברות הקשורות לשאול אלוביץ'. בין השאר נבדקת השאלה מדוע כשומר סף ורגולטור הסתמך פילבר על הערכות וניירת שחברת בזק סיפקה, מבלי לבדוק לעומק את הנתונים.