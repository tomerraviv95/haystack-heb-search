סגן ראש עיריית אום אל-פחם, עו"ד ויסאם קחאוש, התראיין הערב (שבת), לתכנית 'מעבירים לראשון' בכאן ב' וסירב לגנות את הפיגוע בהר הבית בו נרצחו שני שוטרים  על-ידי שלושה מפגעים תושבי העיר."הדרך שלנו היא לא הדרך הזו. אנחנו לא בעד שימוש בנשק, אלא בעד מאבק פוליטי במסגרת החוק". אמר קחאוש בראיון ראשון של נציג עיריית אום אל-פחם לכלי תקשורת בישראל לאחר הפיגוע. "אנחנו אומרים שהדבר לא מקובל עלינו. צר לנו על כל מי שקיפחו את חייהם". לשאלתה של המגישה, ליאת רגב, מדוע הוא אינו מגנה את הפיגוע, ענה קחאוש: "אני לא הולך לפי מה שאת רוצה, אני בוחר את המשפטים שלי".בהתייחסות לשלושת המפגעים שיצאו מאום אל-פחם, אמר קחאוש: "יש תדהמה בעיר, אנחנו לא ציפינו בחלומות הכי רעים שלנו שזה יצא מהעיר שלנו. גם המשטרה טענה שלא היה להם עבר פלילי או בטחוני". קחאוש טען כי לא ידוע לו על נסיונות של ארגוני טרור לחדור אל אום אל-פחם: "לא שידוע לנו על דבר כזה. זה גם לא באחריותנו".בהמשך הראיון התייחס סגן ראש העיר על בעיית השימוש בנשק בחברה הערבית: "אנחנו תמיד התרענו על עניין הנשק שמסתובב בחברה הערבית, צריך למצוא פתרון לנושא הזה. קראנו למשטרה לאסוף את הנשק מהחברה הערבית. אין לנו הערכות אם הנשק הזה מיועד לטרור – זו סכנה לכולם".קחאוש נשאל לגבי החלטת המשטרה על הריסת סוכות האבלים של משפחות המחבלים ואמר כי "היתה סוכה אחת בה אנשים ישבו. כשהמשטרה ביקשה מהם לפרק את הסוכה, הם עשו זאת בעצמם. מי שהולך לנחם, לא מגיע כדי להזדהות עם המעשה. גם המשפחות לא מסכימות לזה"."המשפחות עדיין בתדהמה", אמר קחאוש. "הן לא מבינות מה קרה שם ואיך זה קרה. הן לא הכירו שום פעילות חשודה של הבנים שלהם. ליבי עם המשפחות האלה שחרב עולמן בעקבות המעשה הזה".בפיגוע הירי שבוצע אתמול במתחם הר הבית שבעיר העתיקה בירושלים נרצחו שני שוטרים: רס"מ האיל סתאווי מהכפר מע'אר שבגליל ורס"מ כמיל שנאן, תושב חורפיש. בתגובה לפיגוע, נסגר מסגד אל-אקצא לתפילות.