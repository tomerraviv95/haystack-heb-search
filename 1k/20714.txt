ההתפתחות בחקירת "תיק 3000" משפיעה גם על ההחלטות מעבר לים: ההתקדמות בחקירת פרשת הצוללות, הובילה את ממשלת גרמניה לדחות את החתימה על מזכר ההבנות למכירת שלוש הצוללות לישראל. טקס החתימה נועד להתקיים בשבוע הבא, במעמד שגריר ישראל בגרמניה יעקב הדס.דחיית החתימה הגיעה בעקבות ההתפתחות בחקירה והחשד לשחיתות סביב העסקה, כך דווח הבוקר (שלישי) ב"ידיעות אחרונות".לפני כשלושה שבועות דיווח העיתון הגרמני "דר שפיגל" כי עסקת המכירה אושרה על ידי המועצה לביטחון לאומי בגרמניה, אולם בהחלטה נקבע שאם בחקירות המתנהלות סביב העסקה יועלו ראיות לשחיתות, לגרמניה תהיה הזכות המלאה לבטל אותה. בהסכם אף קיים הסכם המאפשר ביטול חד צדדי של העסקה במקרה של חשדות לשחיתות. לפי הדיווח, מנכ"ל משרד הביטחון אודי אדם טס לגרמניה כדי למנוע את ביטול העסקה, ובישראל טוענים כי מדובר בדחייה בלבד ולא בביטול העסקה לחלוטין. העסקה המדוברת כוללת רכישת 3 צוללות של התאגיד הגרמני "טיסנקרופ". שוויה מוערץ בכ-1.5 מיליארד אירו, וממשלת גרמניה אמורה לסייע במימון שליש ממנה. הצוללות החדשות אמורות להחליף צוללות ישנות של חיל הים, שייצאו משימוש בתוך 10 שנים.אתמול פורסם כי אחד החשודים בפרשה, איש העסקים מיקי גנור נמצא במגעים מתקדמים לחתימה על הסכם עד מדינה. גנור שימש נציג של חברת כלי השיט הגרמנית "טיסנקרופ" בישראל, ואתמול הוארך מעצרו בארבעה ימים נוספים, בהסכמת הפרקליטות ועורך דינו החדש אילן סופר ממשרדו של עו"ד אלי זוהר.גנור חשוד בשורת עבירות, בהן מרמה, הלבנת הון וקשירת קשר לביצוע פשע. בדיון הקודם להארכת מעצרו ציינה השופטת עינת רון, כי "חומר הראיות נגד גנור חזק".מעצרו של חשוד נוסף בפרשה, המשנה לראש המל"ל לשעבר, תת-אלוף במיל' אבריאל בר-יוסף הוארך אתמול. בדיון בעניינו ציינה השופטת רון כי "חלו התפתחויות לא מעטות בחקירה", והוסיפה: "המשטרה מבקשת לבצע עוד עשרות פעולות חקירה שהן פרי של התפתחות החקירה".בפרשה, המכונה תיק 3000, נחקרו לאחרונה גם מפקד חיל הים לשעבר, אלוף במיל' אליעזר (צ'ייני) מרום; ומקורבו של ראש הממשלה, עו"ד דוד שמרון. מעצר הבית של השניים הסתיים, ושמרון אף המריא לביקור בחו"ל.אתמול שוחרר למעצר בית עו"ד רונן שמר, המועסק במשרדו של גנור. שמור חשוד בעבירות של מרמה והלבנת הון. הוא טוען להגנתו, כי פעל על פי הוראותיו של גנור, שלדבריו אינו משתף אותו במהות פעילותו העסקית.