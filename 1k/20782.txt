יו"ר הרשות הפלסטינית אבו מאזן החליט הערב (רביעי) לקטוע את ביקורו בסין ולחזור בשל המצב הנפיץ בהר הבית. עם שובו לרמאללה, צפוי אבו מאזן לכנס את ההנהגה הפלסטינית לדון במצב.בתוך כך, גורם פלסטיני מסר לכאן כי "אם לא יוסרו הגלאים, ניכנס למעגל דמים מטורף". הגורם הוסיף כי "הסבב הפעם יהיה עם נשק חם, הגלאים יהפכו יעד לפיגועים". בכיר פלסטיני נוסף אמר כי "ירדן רואה במתיחות בהר הבית סכנה לבטחונה הלאומי".דוברו של ראש הרשות נביל אבו רודיינה מסר שאבו מאזן מנהל מגעים כדי למנוע הידרדרות שהחלה בפיגוע ביום שישי האחרון, שבו נהרגו שני שוטרים מאש של שלושה מחבלים ערבים-ישראלים במתחם הדתי. הוא הזהיר כי המצב במסגד אל-אקצא נוכח צעדי ההסלמה מצד ישראל, כלשונו, עלול לגרום למצב לצאת מכלל שליטה. בראיון בטלוויזיה הפלסטינית אישר כי אבו מאזן החליט לשוב מחו"ל לישיבה מיוחדת שבה תחליט ההנהגה הפלסטינית אילו צעדים ינקטו. אבו רודיינה גם הזהיר מפני הפיכת הסכסוך הפלסטיני מפוליטי לדתי, דבר שיוביל לבערה אדירה באזור ובעולם בכלל. כמו כן ציין כי בימים האחרונים פנה אבו מאזן לממשל האמריקני ולמדינות ערביות להתערב במיידי. מוקדם יותר נועדו בכירים ברשות הפלסטינית עם שורה של דיפלומטים זרים ונציגים בינלאומיים וערבים ברמאללה, וקראו לקהילה הבינלאומית "לרסן את הצעדים של ישראל נגד אל-אקצא לפני שיהיה מאוחר מדי". הבכירים המשיכו להאשים את ישראל בתוקפנות מכוונת נגד העם הפלסטיני והמקומות הקדושים לו. "עמנו לא יסכים לתכנית של הכיבוש לחלק את מסגד אל-אקצא לאזורי תפילה ולזמני תפילה", אמרו. בפגישה השתתפו בכיר הרשות הפלסטינית סאיב עריקאת, ראש המודיעין הפלסטיני מאג'ד פרג', המופתי הראשי שייח מוחמד חוסיין ונציגים מהאיחוד האירופי ומהאו"ם.הבוקר קרא הווקף לאימאמים ולדרשנים בירושלים שלא להגיע לתפילות ביום שישי במסגדים, אלא להגיע לתפילה באל-אקצא. המשמעות היא שהמסגדים ברחבי הבירה יהיו סגורים והמוני מוסלמים יגיעו להר הבית.שר החינוך נפתלי בנט התייחס למצב בהר הבית במליאת הכנסת ואמר כי הוא משוכנע שנתניהו לא יתקפל בפני הלחץ הבינלאומי להסיר את העמידה הביטחונית ולא יוותר על הצבת המגנומטרים.