על המתנחלים לפנות את בית המכפלה בחברון, כך עולה מתשובת המדינה לעתירה בנושא שהוגשה היום (ראשון) לבג"ץ. היועץ המשפטי לממשלה, אביחי מנדלבליט, כינה את ההתבצרות במבנה "פלישה" ואישר שבוע נוסף למגעים לפינוי בדרכי שלום. אם לא תהיה הסכמה - יערכו גורמי הביטחון לפינוי.מתשובת המדינה לבג"ץ עולה כי נערכו התייעצויות בנושא, לפני הגשת העתירה ואחריה, בראשות היועץ המשפטי לממשלה וכי "בסיכומן של הישיבות קבע היועץ המשפטי לממשלה כי על קבוצת הישראלים שנכנסה למבנה ביולי האחרון, לפונתו, וזאת לנוכח התחייבות המדינה במסגרת העתירה הקודמת ולאור בקשת העותרים לסילוק הפלישה הטריה מן המבנה".תנועת "הרחיבי" המאכלסת את בית המכפלה בחברון מסרה בתגובה: "עמדת המדינה אינה סבירה. אין כל דין המונע אכלוס נכס ששולמה עליו מלוא התמורה וקיים עליו היתר עסקה. היתר העסקה מאשר את כניסתה של החברה בנעליו של המוכר וכשם שאכלסו המוכרים את הנכס, כך גם זכותם של הרוכשים לאכלס את הנכס עליו שילמו את מלוא התמורה כדין. יש לציין כי כלל הבתים בחברון ובאיו"ש אינם רשומים בטאבו ולמרות זאת, הבתים מאוכלסים. כשם שבכל עסקת מכר בישראל ואיו"ש הקונה מקבל חזקה לאחר ששילם את התמורה ולאחר זמן, מעביר את הזכויות בנכס על שמו, כך צריך להיות גם בעסקה זו. לא ברור בעיננו מהו השוני בעסקה זו, למעט זהותם של רוכשי הנכס.  יש לזכור כי עמדתו של ראש הממשלה הייתה כי יש לאכלס את הנכס".מ״שלום עכשיו״ נמסר בתגובה לעמדת המדינה כי, ״מהרגע הראשון היה ברור שאין למתנחלים שום זכות לפלוש לבית בחברון. הממשלה, במקום לאכוף את החוק מיד, החליטה לחכות עד שתוגש עתירה לבג״ץ שתכריח אותה לעשות משהו. זהו חלק מפרוייקט אי אכיפת החוק על המתנחלים והנסיון בכל דרך לסייע להקים עובדות בשטח שיסבכו את ישראל בהעמקת ההתנחלות והכיבוש".ביולי נכנסו עשרות מתנחלים לבית המכפלה בחברון, הממוקם בסמוך למערת המכפלה. העותרים הפלסטינים דרשו לפנות מהבית את המתנחלים שנכנסו אליו ונשארו בו למרות צו שטח צבאי סגור שהוצא.המתנחלים טוענים כי רכשו את בית המכפלה, אף על פי שהוא אינו רשום על שמם. לאחרונה הורתה ועדת ערר לחדש את הליך בקשת הרישום שהם הגישו, לאחר שזו כבר נפסלה לפני כשנתיים. מבחינת המדינה, הם אינם רשאים להתגורר בבית בלי אישור מהדרג המדיני והביטחוני.במארס 2012 אוכלס בית המכפלה ב-15 משפחות, אולם לאחר שבוע הוא פונה ונאטם בהוראת שר הביטחון דאז, אהוד ברק. מאז העניין מצוי בהליכים משפטיים.