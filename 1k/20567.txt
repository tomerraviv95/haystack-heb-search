הקשרים שניהל לכאורה נשיא ארצות הברית, דונלד טראמפ, עם גורמים ברוסיה ממשיכים לעמוד במרכז סדר היום של התקשורת האמריקנית. הבוקר (חמישי) פורסם ברשת CNN תיעוד בלעדי מארוחת ערב שבה נכח טראמפ בשנת 2013, והשתתף בה גם הפובליציסט רוב גולדסטון – מי ששלח לבנו של נשיא של ארצות הברית אימיילים המתווכים לכאורה בין טראמפ הבן לבין גורמים רוסיים במהלך קמפיין הבחירות לנשיאות.טראמפ השתתף בארוחת הערב, שנערכה בלאס וגאס, ביחד עם בני משפחת אגלארוב, משפחת מיליארדרים ממוצא אזרי-רוסי הנחשבת מקורבת לנשיא פוטין. בתיעוד, נצפה טראמפ משוחח במהלך הארוחה גם עם גולדסטון עצמו, שעל פי ההתכתבויות שנחשפו לאחרונה, הציע לאנשיו של טראמפ מידע נגד יריבתו בבחירות, הילרי קלינטון, מטעם גורמים רוסיים. ב-CNN הסבירו כי הווידאו חושף "את מערכת היחסים החמימה של טראמפ" עם אראס אגלארוב, ששמו עלה באימיילים של גולדסטון לטראמפ הבן.התיעוד שפרסמה הרשת האמריקנית צולם ב-15 ביוני 2013, זמן קצר לפני שטראמפ הודיע כי הוא מתכוון להביא את תחרות מיס יוניברס למוסקבה. בנו של נשיא ארצות הברית אינו נצפה בתיעוד, אך מופיעים בו כמה מאנשיו, כמו עורך דינו, מייקל כהן, וקית' שילר, שכיום מנהל את לשכתו ומשמש כעוזרו הצמוד כבר שנים רבות. בחלק מהקטעים ניתן גם לשמוע שיחות שניהל עם הנוכחים בארוחה, ובהן הוא מספר בין היתר כיצד השתלט על תחרויות היופי "מיס ארצות הברית" ו"מיס יוניברס", משום ש"הבעלים הקודמים לא ידעו מה הם עושים".כזכור, ביום שלישי האחרון חשף טראמפ הבן מיוזמתו סדרת מיילים בינן לבין הפובליציסט גולדסטון, הנוגעת להצעה לקבל מידע מרוסיה נגד הילרי קלינטון, בזמן התמודדותה מול אביו על הנשיאות. האימיילים מעידים כי לטראמפ אכן הוצע מידע רגיש על המועמדת הדמוקרטית. בנו של הנשיא אמר כי החליט לפרסם את המיילים, על מנת להפגין שקיפות מלאה.אתמול התייחס לנושא גם נשיא ארצות הברית עצמו, כשצייץ בטוויטר: "בני עשה עבודה טובה. הוא היה פתוח, שקוף ותמים. זהו ציד המכשפות הגדול בהיסטוריה הפוליטית. עצוב!".