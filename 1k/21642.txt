הממשלה והמועצה להשכלה גבוהה סיכמו על תוספת של 400 מקומות חדשים להכשרת אחיות אקדמאיות כבר מהשנה הקרובה - כך פרסמו היום (שלישי) משרד הבריאות, שקיבל את ההחלטה בתיאום עם משרד האוצר. מדובר למעשה בהוספה של מקומות ללימוד אחיות ברחבי הארץ, כמו גם הגדלת היקפי הסטודנטים של תכניות הלימוד הקיימות ופתיחת תכניות לימוד חדשות בכמה אוניברסיטאות. כיום יש כ-2,500 אחיות שמסיימות את לימודיהן בשנה, ואילו מטרתו של משרד הבריאות להגיע לכ-3,500 אחיות.שר הבריאות, יעקב ליצמן, בירך על המהלך. "האחיות בישראל נמצאות בחזית העשייה הרפואית, בקו הראשון בטיפול בחולים. יש להגדיל את מספר העוסקים במלאכת קודש זאת ואנחנו עושים הכל על מנת שזה יקרה", אמר.מנכ"ל משרד הבריאות, משה בר סימן טוב, הוסיף כי מדובר בצעד חשוב לחיזוק מערכת הרפואה הציבורית והיערכות להזדקנות האוכלוסייה. "מדובר בראייה ארוכת הטווח והבנת החשיבות", אמר.