גורמים בש"ס מנסים למנוע את התפטרותו מהכנסת של ח"כ יגאל גואטה, שהודיע אתמול (רביעי) שבכוונתו לעשות כן על רקע הביקורת שספג בעקבות השתתפותו בחתונת אחיינו ההומו. הבוקר הודיעה לשכתו של גואטה כי הוא יגיש את התפטרותו ליו"ר הכנסת, יולי אדלשטיין, ביום ראשון בבוקר.חבר מועצת חכמי התורה של ש"ס הרב שמעון בעדני תומך בגואטה, ופועל מול נשיא המועצה הרב שלום כהן - שזועם מאוד על חבר הכנסת - כדי להשאירו בכנסת. גם חבר המועצה דוד יוסף תומך עקרונית בגואטה וחושב שהפתרון למעשיו היא התנצלות ולא התפטרות. לאחר שנזף בו על מעשיו, יוסף שיבח אותו על תרומתו לתנועה. עם זאת, לפי שעה גואטה לא מתכוון להתנצל על השתתפותו בחתונת אחיינו.גואטה, בן 51, הוא מזכ"ל תנועת ש"ס ומכהן כחבר כנסת מטעמה מאז 2016. הוא נחשב למקורב מאוד לדרעי, שהביא אותו למפלגה. בראיון לפני כשבועיים בגלי צה"ל, סיפר גואטה כי שמח להשתתף בחתונת אחיינו ובו זוגו, אף שהדבר מנוגד להלכה.לדבריו, אחותו התקשרה אליו לפני כשנתיים וסיפרה לו שבנה מתחתן, ואז נודע לו שאחיינו ים הומו. "הלכנו כל המשפחה, אני ואשתי והילדים. באירוע הזה אמרתי להם רבותיי - התייצבות חובה. הלכנו כולנו, שימחנו אותו שמחה גדולה אבל יחד עם זה אמרתי לילדים שלי לפני שיצאנו שתדעו שאנחנו הולכים לשמח אותו כי הוא הבן של אחותי וזאת אחותי ואני רוצה לחבק אותה. אבל שתדעו שהתורה אומרת שזה אסור".הראיון עורר סערה בש"ס ומחוצה לה, וגואטה ספג ביקורת רבה. ביממה האחרונה התרבו הקולות בקרב הרבנים המזוהים עם ש"ס לפטרו.נסים זאב, שהיה חבר כנסת מטעם ש"ס מתח ביקורת על גואטה. "ההתבטאות והיחס שלו בתקשורת, לתת לזה לגיטמיציה זה דבר שעומד בסתירה מוחלטת לתורה", אמר בראיון ל"צברי וקיטל" בכאן ב'. "הוא מייצג מפלגה דתית, לא מפלגה אחרת". זאב הוסיף: "הבעיה היא לא גואטה אלא מי שהכניס אותו אליה - אריה דרעי".