איראן הגישה תלונה לוועדה המפקחת על הסכם הגרעין על הסנקציות האחרונות שהטילה עליה ארצות הברית בחודש שעבר, בטענה כי הדבר מהווה הפרה של ההסכם. כך צוטט יו"ר הפרלמנט עלי לאריג'אני בסוכנות הידיעות תסנים.ההסכם בין איראן לשש המעצמות – ארצות הברית, רוסיה, סין, צרפת, בריטניה וגרמניה - נחתם ביולי 2015. הוא קובע כי הסנקציות שהוטלו על טהראן יוסרו בתמורה להגבלות על תכנית הגרעין של איראן.מחלקת הפיקוח על נכסים זרים במשרד האוצר האמריקני החליטה בשבוע שעבר להטיל סנקציות על שש חברות איראניות. זאת בתגובה לשיגור הטיל הבליסטי על ידי איראן בסוף החודש האחרון. הסנקציות על החברות האיראניות הוטלו בגין חלקן של החברות בפיתוח תוכנית הטילים הבליסטיים.במקביל התקבלה בסנאט בוושינגטון, ברוב מוחץ של 98 תומכים ו-2 מתנגדים בלבד, החלטה להטיל סנקציות חדשות על איראן, רוסיה וצפון קוריאה. הסנקציות על איראן הוטלו בגין פיתוח תכניות הטילים האיראניות ותמיכתה בטרור.לאריג'אני אמר לסוכנות תסנים בעקבות הגשת התלונה כי "גוף הפיקוח על הסכם הגרעין בחן את הסנקציות החדשות של ארצות הברית והחליט שהן סותרות חלק מתנאי העסקה".בכלי תקשורת באיראן דווח אתמול כי הממשלה בטהראן החליטה על צעדי נגד בתגובה לסנקציות עליהן החליטה ארצות הברית. עוד נמסר כי הנשיא חסן רוחאני יודיע בקרוב על הצעדים הללו למשרדי הממשלה השונים.נשיא ארצות הברית דונלד טראמפ קרא בשבוע שעבר לטהראן לדבוק בתנאי הסכם הגרעין. הוא הוסיף ושיגר איום מרומז, ואמר כי אם תפר אותו שוב, יהיה עליה להתמודד עם "בעיות גדולות".ממשל טראמפ אישר את הסכם הגרעין, על פי החוק הדורש את אישורו החוזר מדי שלושה חודשים. זאת, על אף שטראמפ כינה את ההסכם שאותו הוביל הנשיא הקודם ברק אומבה "העסקה הגרועה ביותר אי פעם".