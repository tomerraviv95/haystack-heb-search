נשיא הצלב האדום הבינלאומי, פטר מאורר, נפגש הבוקר (שלישי) עם מנהיג חמאס בעזה יחיא סינוואר. מקורות פלסטיניים אמרו לאתר החדשות הפלסטיני "מען" כי מאורר ביקש מסינוואר לאפשר לו לבקר את הנעדרים הישראלים בעזה, אך בדיווח לא נמסר מה היתה התגובה. קודם לכן אמר גורם בחמאס ל"כאן" כי בקשה כזו תסורב.מאורר אמר בתום הפגישה כי היא הייתה "טובה מאוד". לדבריו, "שוחחנו על נושאים הקשורים למצב העגום של האוכלוסייה האזרחית בעזה, ורציתי להבטיח לתושבי עזה ולרשויות פה שאנחנו וארגוני החברה האזרחית נמשיך לעשות את המיטב ולתמוך במי שהכי שסובלים מהמצב".נשיא הצלב האדום נפגש בביקורו ברצועה גם עם משפחות פלסטיניות, עם חקלאים, דייגים ונציגי ארגונים אזרחיים. לאחר מכן סייר בחוף הים של עזה, כדי ללמוד על הזיהום ממי השופכין הנשפכים לים. מאורר צפוי להיפגש הערב עם ראש הרשות הפלסטינית אבו מאזן ומחר עם ראש הממשלה בנימין נתניהו. זו אינה הפעם הראשונה שמאורר מבקר ברצועת עזה. לפני שלוש שנים עשה זאת בתום מבצע "צוק איתן". בכיר חמאס ביהודה ושומרון חסן יוסוף אמר אתמול בראיון בלעדי לכאן 11 כי הארגון יעביר מידע לישראל על גורל השבויים והנעדרים ברצועת עזה בתוך 48 שעות לאחר שזו תשחרר את אסירי עסקת שליט, שנעצרו מחדש בגדה. "אנו לא נחסוך שום מאמץ כדי להתקדם בסוגיה הזו, האסירים בכלא בישראל ממתינים לעסקה קרובה – במוקדם או במאוחר", אמר בראיון מביתו שבאזור רמאללה.יוסוף, שהשתחרר בימים האחרונים ממעצר שנמשך שנתיים בישראל, אמר כי ישראל היא שאחראית לקיפאון. הוא הזהיר את מקבלי ההחלטות כי אם ישראל לא תסיר את המצור מחבית הנפץ ששמה עזה – היא תתפוצץ. יוסוף הוסיף כי חמאס גילה גמישות רבה במסמך המדיני שפרסם לפני כמה חודשים, ותהה מדוע ישראל והעולם לא רואים בכך הזדמנות. "חמאס מקבל מדינה פלסטינית בגבולות 1967 – זו התקדמות", אמר. מנגד, על סירובו של חמאס להכיר בישראל אמר יוסוף כי לעת עתה שוררת רגיעה, ולכן יש בכך הכרה.