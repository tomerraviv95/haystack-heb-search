אישה נהרגה ושישה בני אדם נפצעו בפיגוע דריסה נוסף לפנות בוקר (שישי) במחוז קטלוניה שבספרד. חמישה מחבלים נסעו בכלי רכב מסחרי דרסו עוברים ושבים והתנגשו בניידת משטרה בעיירת החוף קמברילס שמדרום לברצלונה, והרגו אישה, ופצעו חמישה אזרחים ושוטר. כוחות משטרה שהוזעקו למקום ירו בחמישה, ארבעה מהם נהרגו במקום והחמישי מת מפצעיו מאוחר יותר בבית חולים מקומי. משרד החוץ מסר כי ככל הידוע אין נפגעים ישראלים בפיגוע. ממשלת קטלוניה הודיעה כי המחבלים, שנשאו עמם חגורות נפץ מזויפות, קשורים למבצעי הפיגוע בברצלונה שארע אמש, ואף לפיצוץ שהיה אתמול לפנות בוקר בבית בעיירה אל קנר, שם נהרג אדם - אולם לא פירטה. הרשויות בספרד סבורות כי ייתכן ששמונה בני אדם מעורבים בביצוע הפיגוע בברצלונה, וכי הם תכננו להשתמש במכלי גז בוטאן. קודם לכן נמסר כי בין 100 הפצועים בפיגוע אמש בברצלונה, נמנים אזרחי 34 מדינות – אולם ישראל אינה אחת מהן. מספר הישראלים השוהים בספרד שטרם נוצר עמם קשר הוא שלושה. 26 נפגעים הם אזרחי צרפת, 11 מהם במצב קשה. משטרת ספרד אמרה כי עצרה חשוד שלישי במעורבות בפיגוע בברצלונה, לא ברור מיהו או מה מידת מעורבותו במקרה. במקביל, נמשך המצוד אחר הנהג הדורס - מוסא אוקביר, בן 17. לפי החשד, הוא השתמשבזהות אחיו כדי לשכור את הרכב עמו ביצעו את הדריסה.אשה מדליקה נר זיכרון במקום הפיגוע בברצלונה, הבוקר (צילום: אי-אף-פי)ארגון דאעש נטל אחריות לפיגוע הטרור בלב ברצלונה, שבו נהרגו 13 בני אדם. בהודעת הארגון נמסר כי "חיילי המדינה האיסלאמית ביצעו את פעולת הדריסה כהיענות לקריאות לתקוף את החברות בקואליציה נגד הארגון". דריס עוקאביר, אחד המחבלים בברצלונה, פרסם בעבר תכנים אנטישמיים בדף הפייסבוק הפרטי שלו. באחד מהפוסטים שפרסם ברשת החברתית, הוא כתב כי "היהודים רוצים להשתלט על העולם". עוקאביר בן ה-28 נעצר כמה שעות לאחר הפיגוע. בחקירתו עלה כי הוא הגיע ממרוקו לספרד לפני ארבעה ימים. בנוסף, כלי תקשורת שונים דיווחו הערב כי בשנת 2012 הוא כבר נעצר, לא ברור על איזה רקע, אך שוחרר בחלוף תקופה.שר הביטחון, אביגדור ליברמן, התייחס לפיגועים בספרד והגדיר אותם "ניסיון מחריד נוסף של האיסלאם הקיצוני לפגוע במדינות העולם החופשי ולשבש את שגרת החיים בהן". לדבריו, "את הטרור הזה יביסו מדינות המערב, בהן גם ישראל, ביחד, בהמשך שילוב כוחות חובק עולם ובהידוק שיתופי הפעולה הביטחוניים והמודיעיניים. על כולנו להיאבק בנחישות ובנחרצות לא רק במבצעי הטרור, אלא גם במי ששולחים אותם, במי שמממנים אותם ובאלו שמעניקים להם השראה". ארגון חיזבאללה גינה אף הא את הפיגועים וקרא להפעיל לחץ על מי שלדבריו תומכים בדאע'ש כדי להפסיק לממן את הארגון ולסייע לו. בהודעה שפרסם הארגון נאמר כי "פגיעה באזרחים היא חלק ממזימה שטנית של המחבלים שתכליתה לשבש את משמעותו האמיתית של המונח ג'יהאד ולזהם את תדמיתו של האיסלאם האמיתי".בהכנת הידיעה השתתפו: אמיר בר שלום, יואב קרקובסקי, ערן זינגר, כרמלה מנשה ורועי שרון