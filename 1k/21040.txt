ישראל הסירה היום לפנות בוקר (חמישי) את כל אמצעי הבידוק שהתקינה בכניסה להר הבית בעקבות רצח שני השוטרים לפני כשבועיים. בין השאר הוסרו מתקני מתכות וגשרים שעליהם הותקנו מצלמות אבטחה.גורם בכיר במשטרה אמר, כי המצב כעת חזר להיות כמעט כפי שהיה לפני הפיגוע. המשטרה תפתח את השערים המובילים לאל-אקצא ותבדוק חשודים באמצעות גלאי מתכות ידני, כפי שהיה בעבר. במשטרה מעריכים, כי מחר יחגגו תושבי מזרח ירושלים ומתפללים נוספים את הסרת האמצעים, ונשקלת האפשרות להגביל את הכניסה לאזור הר הבית בדומה לשבוע שעבר. אלפי בני אדם התאספו בשעות הלילה ליד שער האריות וברכו על ה"ניצחון", כלשונם, במאבק על אל-אקצא והניפו דגלי אש"ף. עם זאת, מנהיגי הדת טרם קיבלו החלטה אם לאפשר את קיומן של התפילות הבוקר בתוך המסגד. המופתי של ירושלים, מוחמד חוסיין, אמר כי ההחלטה באשר לתפילות באל-אקצא תתקבל רק לאחר קבלת הדוח מהוועדה המקצועית של הווקף, שיאשר כי ישראל אכן הסירה את כל המכשולים.יו"ר הרשות הפלסטינית אבו מאזן, שקרא שלשום להסלים את ההתקוממות העממית, החליט לכנס הבוקר את חברי ההנהגה לישיבה דחופה לאור השינויים שחלו במצב בשטח. דובר פתח אוסאמה קוואסמה אמר, כי זהו ניצחון של העם הפלסטיני, אך הוסיף: "עלינו להמתין לדוח שיגישו חברי הוועדה שמונתה על ידי מנהיגי הדת ולהתעדכן בתוצאותיו".בתוך כך, הרמטכ"ל גדי איזנקוט צפוי לקיים הבוקר הערכת מצב מיוחדת עם כל גורמי הביטחון בשל החשש מהסלמה נוספת בשטחים. גורם צבאי אמר ל"כאן", כי צה"ל נערך לתגבור כוחות משמעותי בנוסף לחמשת הגדודים שהועלו לשטחים בשבוע שעבר ואשר הצטרפו לחטיבות המרחביות. לכל הגדודים הופסקו האימונים כדי להתמודד עם הפרות הסדר והפיגועים, ונעשה מאמץ מודיעיני ומבצעי בניסיון להרגיע את השטח.עוד אמר הגורם, כי נעשים מאמצים מדיניים מצד מתאם הפעולות בשטחים, כדי להנמיך את גובה הלהבות. לדבריו, האירועים באל אקצא הם המקור להסלמה שעליה התריעו גורמי הביטחון.  