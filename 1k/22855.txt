נשיא ארצות הברית, דונלד טראמפ, נשא היום (שלישי) את נאומו הראשון בעצרת הכללית של האו"ם בניו יורק. דבריו התאפיינו בטון תוקפני כלפי יריבותיה של וושינגטון - קוריאה ואיראן - וללא התייחסות לישראל ולפלסטינים. לדבריו, אם לא תהיה ברירה, ארה"ב תיאלץ להשמיד את קוריאה הצפונית, שאת שליטה קים ג'ונג און כינה "איש הטיל", והוסיף כי הסכם הגרעין בין המעצמות לאיראן הוא בושה לאו"ם ואחת העסקאות הגרועות עליה חתומה ארצות הברית. הוא אף הביע תקווה כי המדינות החברות בארגון ישתפו פעולה טוב יותר, וכי האו"ם יעבור רפורמה. הנאום הועבר במשדר מיוחד בכאן 11.טראמפ פתח את דבריו ואמר כי "יש מדינות סוררות שחברות בארגון הזה התומכות טרור ומאיימות בנשק קטלני על העולם. זה תלוי בנו האם נצעד קדימה או נלך לאבדון". הוא חזר על עיקרי מדיניותו, שהובילו אותו לחדר הסגלגל: "ארה"ב לא מנסה לכפות את דעתה על העולם, אלא להוות דוגמה. אנחנו לא מצפים מכל המדינות לאמץ את התרבות שלנו, אבל אנחנו כן מצפים מהם לכבד את האזרחים שלהם ואת הריבונות של כל עם אחר. כנשיא ארה"ב אני אשים את ארה"ב במקום הראשון, וכך גם אתם צריכים לשים את המדינה שלכם בעדיפות ראשונה".לדבריו, "ארה"ב תהיה לעולם חברה של העולם ובמיוחד של בעלות הברית שלה, אבל לא נסכים להיות חלק בעסקאות חד צדדיות שבהן ארה"ב לא מקבלת כלום. אני אגן על האינטרסים של ארצות הברית על פני כל האינטרסים האחרים. מחופי אירופה עד למדברים במזרח התיכון והג'ונגלים באסיה - גם לאחר שניצחנו במלחמות, לא ביקשנו להרחיב את הטריטוריה שלנו או לכפות את הדרך שלנו על אחרים, אלא עזרנו לאחרים לבנות את מדינתם".נשיא ארה"ב, דונלד טראמפ, במהלך נאומו (צילום: אי-פי)הנשיא האמריקני אמר כי קוריאה הצפונית היא מדינה אכזרית המאיימת על העולם. "צפון קוריאה אחראית לרעב של מיליוני צפון קוריאנים ולדיכוי של רבים אחרים. אנחנו עדים להתעללות של השלטון בסטדונטים אמריקנים שחזרו לאמריקה רק כדי למות כמה ימים לאחר מכן. ראינו את זה בהתנקשות באחים הדיקטטורים בנמל תעופה בינלאומי. אנחנו יודעים שהם חטפו ילדה יפנית מתוקה בת 13 מחופי יפן כדי להפוך אותה למורה לשפות למרגלים. אם זה לא מעוות מספיק, הנשק הגרעיני של צפון קוריאה מאיים על כל העולם".טראמפ שלח לפיונגיאנג מסר מאיים. "קים ג'ונג און, 'איש הטילים', במסלול התאבדות. אם נאלץ להגן על בעלות בריתינו - נשמיד את קוריאה הצפונית. פירוק מנשק גרעיני זאת הדרישה המקסימלית. ארה"ב מוכנה להילחם לשם כך, אך אני מקווה שזה לא יבוא לכך. בשביל זה יש את האו"ם".בעניין איראן אמר טראמפ כי הרפובליקה האסלאמית מדברת בפתיחות על השמדת ארה"ב והרס לישראל ולמדינות אחרות. "הממשל האיראני הוא דיקטטורה מושחתת. הוא הפך מדינה עשירה, עם עבר היסטורי, למדינה עם מצב כלכלי בעייתי. רווחי הנפט שלו הולכים לחיזבאללה, למרות שהנפט הזה שייך לאזרחי איראן. הממשל הזה גם עוזר לממשל אסד ולמשבר בתימן".טראמפ המשיך ותקף את הסכם הגרעין שנחתם בין איראן למעצמות ביולי 2015. "לא נוכל לתת לממשל הרצחני להמשיך עם הפעילות שלו. לא נסכים לכך שתהיה לו אפשרות אחזקה של נשק גרעיני. עסקת איראן הייתה אחת העסקאות הגרועות ביותר. העסקה הזו היא מבוכה לארה"ב. לא שמעתם את הסוף בעניין הזה, תאמינו לי. הממשל האיראני חייב להפסיק לתמוך בטרוריסטים."האנשים הטובים של איראן, אזרחיה, רוצים שלום. הממשל המדכא לא יכול להמשיך לעד. לאנשים יש בחירה - האם הם ימשיכו בנתיב של עוני וטרור, או האם הם יצטרפו למדינות אחרות עשירות, תרבותית וכלכלית? תמיכת איראן בטרור עומדת בניגוד למחויבות של מדינות אחרות נגד האו"ם", אמר טראמפ. הוא הוסיף: "לא נאפשר לטרור האסלאמי ליצור פחד בעולם. צריך להבריח אותם, לפגוע במימון. הגיע הזמן ש'המפסידנים' יתנו את הדין".ראש הממשלה, בנימין נתניהו, במהלך כינוס עצרת האו"ם (צילום: אי-פי)טראמפ דיבר גם על מעמדו של האו"ם כמוסד. "האו"ם צריך רפורמות. הוא ארגון בירוקרטי. אנחנו משלמים יותר מכולם - אבל אם הארגון היה מביא תוצאות, זה היה שווה. צריך שהאו"ם יתן ייצוג יותר טוב למי שצריך מאשר המצב הנוכחי".על מדינות הפנים וההגירה שלו אמר טראמפ: "ארה"ב היא מדינה עם חמלה. אנחנו מחויבים באמצעים כספיים ומתן סיוע כספי כדי לעזור לפליטים קרוב ככל האפשר למדינה שלהם. זה הפתרון ההומניטרי, הבטוח והנכון. הגירה ללא שליטה ובקרה תפגע במהגרים ובמדינות עצמן".מזכ"ל האו"ם: הפתרון עם קוריאה הצפונית חייב להיות דיפלומטיראש הממשלה בנימין נתניהו, שנכח בנאום, בירך על דברי טראמפ. בלמעלה מ-30 שנות היכרותי עם האו״ם, לא שמעתי נאום יותר אמיץ ויותר חד. הנשיא טראמפ אמר את האמת על הסכנות האורבות לעולם, וקרא להתייצב מולן בעצמה כדי להבטיח את עתיד האנושות".מזכ"ל האו"ם, אנטוניו גוטרש, פתח מוקדם יותר את העצרת הכללית של האו"ם. הוא שדיבר בין היתר על המתיחות בחצי האי הקוריאני וקרא שלא להיגרר לעימות צבאי עם הדיקטטורה המסוגרת. "הפתרון לקוריאה הצפונית חייב להיות דיפלומטי", אמר.הוא התייחס בקצרה גם לסכסוך הישראלי-פלסטיני ואמר כי פתרון שתי המדינות הוא "הפתרון היחיד". עוד העביר מסר לארצות הברית כשקרא לכלל המדינות "לממש את הסכם האקלים של פריז במלוא המוטיבציה".מזכ"ל האו"ם, אנטוניו גוטרש, במהלך נאומו (צילום: אי-פי)הכינוס שנפתח הערב בניו יורק הוא ה-72 במספר של העצרת הכללית של האו"ם. בהמשך צפוי לשאת דברים גם ראש הממשלה, בנימין נתניהו, נשיא ארצות הברית, דונלד טראמפ וגם מנהיגי ניגריה, צרפת, קטר וטורקיה.כבר אתמול, לקראת עצרת האו"ם, הזהיר הנשיא האמריקני כי אם האו"ם לא יפעל בקשיחות רבה יותר כלפי איראן בכל הנוגע להסכם הגרעין שנחתם עם הרפובליקה האיסלאמית – ארצות הברית תיסוג מההסכם. "לא נרשה הסכם שלא מפוקח כמו שצריך ונאכף ברפיון", איים טראמפ.בתחילת החודש יצאה שגרירת ארצות הברית לאו"ם, ניקי היילי, במתקפה חריפה נגד איראן והסכם הגרעין שנחתם עמה בתקופת ממשל אובמה. "זה הסכם גרוע, פגום ומוגבל. הוא נועד לכישלון", אמרה היילי בדברים שנשאה במכון המחקר האמריקני AEI שבוושינגטון. לדבריה, "אנחנו צריכים להתעורר. ברור לנו שההסכם הזה גרוע, ואולי הגיע הזמן שנבחן מהי האופציה החלופית".