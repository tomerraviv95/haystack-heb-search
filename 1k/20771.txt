יום מתוח נוסף בהר הבית: המשטרה דיווחה בצהריים (רביעי) על הפרות סדר באזור הכניסה למתחם ההר, על רקע המחאה סביב הצבת המגנומטרים במקום בעקבות הפיגוע ביום שישי האחרון. במהלך הפרות הסדר נעצר גבר מוסלמי, שלפי המשטרה השמיע קריאות וחילק מנשרים למתפללים. הוא תקף על פי החשד את השוטרים בעת מעצרו.בבוקר נסגר הר הבית למבקרים יהודים, בעקבות הפרות חוזרות של כללי המקום. בין היתר, אחד מהם ניסה להשתטח בהר. בתגובה לכך הורה מפקד מחוז ירושלים יורם הלוי על הוצאת קבוצת היהודים מהר ולסגירת המקום. בשעה 13:30 חודשה הכניסה למקום, בהתאם לשעות התפילה הרגילות. ח"כ בצלאל סמוטריץ' (הבית היהודי) גינה את סגירת המתחם בפני יהודים. "זהו צעד מקומם של ענישה קולקטיבית ומתן רוח גבית לטרור. לפני פחות משבוע החליטו אנשי הווקף וערביי ישראל לפתוח בגל של מהומות בעקבות הצבת מגנומטרים לשמירה על הביטחון, והיום סוגרים את ההר ליהודים בגלל מלמול פסוקים?", אמר. הוא קרא למשטרה ולמפקד מחוז ירושלים "לחזור באחת מההחלטה החפוזה והלא מידתית שקיבל. הצעדים הבאים שיינקטו יהוו אבן בוחן לריבונות ישראל בהר הבית, אסור שנחזור על טעויות שנעשו בעשורים האחרונים".במקביל, מתגברים הקולות אצל הפלסטינים הקוראים לפקוד את הר הבית ולמחות נגד הצבת המגנומטרים. בפתח הכריזו על "יום זעם", והווקף בירושלים אף קרא לאמאמים ולדרשנים לזנוח ביום שישי את התפילות במסגדים ברחבי ירושלים ולהגיע בהמוניהם למסגד אל-אקצא. המקום הרגיש נמצא תחת אבטחה כבדה מאז הפיגוע ביום שישי האחרון, שבו נהרגו שני שוטרים מירי שלושה מחבלים ערבים-ישראלים, ולאור הקריאות הנפיצות. הלילה נמשכו הפרות הסדר בשכונות מזרח ירושלים. בסילוואן יודו אבנים, נורו זיקוקין ונזרקו בקבוקי תבערה לעבר כוחות המשטרה בכמה מוקדים. בשכונת עיסוואיה נזרקו בקבוקי תבערה לעבר השוטרים. לא היו נפגעים. השוטרים השתמשו באמצעים לפיזור הפגנות. בהפרות הסדר שנערכו אתמול בערב בשער האריות נפצעו קל שני שוטרים. לפי דיווח הסהר האדום נפצעו כמה עשרות פלסטינים, ובהם המופתי לשעבר של ירושלים עכרמה סברי.המופתי של ירושלים, מוחמד חוסיין, הזהיר אמש בראיון בלעדי ל"כאן 11" אם לא יוסרו גלאי המתכות מהר הבית. "אם ימשיכו הרשויות בישראל בצעדים הללו, הדבר עלול ליצור בעיות רבות, וכך עליה לחדול מכך", אמר. לדבריו, "ניתן לחזור לשגרה בקלות רבה".המופתי דחה את השוואת סידורי הביטחון בהר הבית לסידורי האבטחה באתר הכעבה במכה. "אנחנו לא מדברים כרגע על מה קורה במכה או במדינה. דעתנו כפלסטינים וכמוסלמים היא שמסגד אל-אקצא צריך להיות נקי מכל הצעדים שפוגעים בחופש הפולחן במקום". הוא דחה את הצבת גלאי המתכת, גם אם אנשי הווקף יערכו את הבידוק: "גלאי המתכות, או כל צעד אחר, הם בבחינת שינוי הסטטוס קוו".המופתי הכחיש כי ידוע לו על הימצאותו של נשק בהר הבית, אך ציין בכלליות כי "אנחנו רוצים לשמור על מסגד אל-אקצא טהור: מקום פולחן למוסלמים, ולמוסלמים בלבד".ראש העיר ירושלים ניר ברקת אמר בתגובה להכרזה על "יום זעם": "הר הבית הוא מקום קדוש שנועד לתפילה ולשם כך נשמור על זכויותיכם של כל המתפללים והמבקרים בהר, אך לא ניתן לאף אדם להשתמש במסגד למטרות של טרור, כפי שעשו המחבלים.