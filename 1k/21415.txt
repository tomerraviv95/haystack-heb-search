הפרקליטות הגישה הבוקר (שלישי) לבית המשפט המחוזי בתל אביב שני כתבי אישום ראשונים נגד עשרה נאשמים בפרשת ישראל ביתנו, הכוללים יותר מעשר פרשות שחיתות שונות. בין הנאשמים סגנית שר הפנים לשעבר פאינה קירשנבאום, בכיר לשעבר במפלגת ישראל ביתנו דוד (דאוד) גודובסקי, מנכ"ל משרד החקלאות לשעבר רמי כהן ויו"ר עמותת איילים מתן דהן. בכתבי האישום, שהוגשו על ידי המחלקה הכלכלית בפרקליטות המדינה, נאמר כי החל משנת 2006 ועד לפתיחת החקירה המשטרתית הגלויה בדצמבר 2014, פעלה קירשנבאום באופן שיטתי ומתוכנן, לעתים מתוחכם, לשם ביצוע שורת עבירות. לטענת הפרקליטות, קירשנבאום ניצלה את תפקידיה כעובדת ציבור ואת מעמדה, ובמיוחד את שליטתה על תקציבי מדינה (הכספים הקואליציוניים), כדי לדרוש ולקחת שוחד ממוסדות ציבוריים, מעמותות ומאנשים פרטיים. את השוחד לקחה עבורה, עבור בני משפחתה, למפלגת ישראל ביתנו וכן למקורבים לה או למפלגה.לפי כתב האישום, בחלק מהמקרים קירשנבאום קיבלה את השוחד ישירות אליה או דרך מקורבים לה, שכלל כסף, מוצרים ועוד. במקרים אחרים שיטת השוחד היתה מורכבת יותר: במשך השנים פנו אל סגנית שר הפנים דאז גופים שונים שביקשו ממנה לפעול לתקצובם, כמו המועצה האזורית שומרון, המועצה האזורית מגילות, עמותת עזרא, עמותת איילים ואחרים שקידמו פעילות ציבורית. קירשנבאום הבהירה לאותם גורמים שהיא מוכנה לתקצבם, אך היא וגודובסקי דרשו, בהזדמנויות שונות, שוחד בדמות נתח משמעותי מהתקציבים שהתקבלו או שיתקבלו. על פי כתב האישום, השוחד התקבל בכמה דרכים: קידום מטרות פרטיות של קירשנבאום או של ישראל ביתנו, שכלפי חוץ הוצגו באופן מטעה כמטרות של אותן גופים. שיטות נוספות היו מתן שירותים ללא תשלום עבור מפלגת ישראל ביתנו והעסקת מקורבים לקירשנבאום או למפלגה.כך, לפי כתב האישום, נתח משמעותי מהכספים הקואליציוניים הגיע לכיסה של קירשנבאום או לכיס המקורבים אליה או למפלגה, במספר דרכים, כמו רכישת כרטיסי טיסה, מוצרי מחשב, אלקטרוניקה וצילום לחברת הכנסת ובני משפחתה; מימון מטרות פרטיות של קירשנבאום או של מפלגת ישראל ביתנו, כמו שירותי יחסי ציבור.גודובסקי בבית המשפט, ב-2014. צילום: פלאש 90גודובסקי נאשם כי היה שותף מרכזי בתכנון ובהוצאה אל הפועל של חלק משמעותי ממעשיה הפליליים של קירשנבאום, כאשר לעתים פעל לקדם את ענייניו הפרטיים, לעתים מתוך מטרה לקדם את ענייני קירשנבאום ולעתים כדי לקדם את ענייני המפלגה.רמי כהן נאשם, בין היתר, בכך שנתן שוחד לקירשנבאום באמצעות מימון השקעתה בעסק שאותו הקימה, פעל להעברת כספים קואליציוניים לאיגוד הכדורסל בתמורה לשוחד שקיבל לידיו, זייף מסמכים שונים כדי להסתיר את פעולותיו ואף איים על קצין משטרה במהלך דיון בבית המשפט.כתבי אישום בפרשה הוגשו גם נגד גזבר המועצה האזורית מטה בנימין אפי פלס, הנאשם במתן שוחד והלבנת הון; רעייתו של רמי כהן בתיה כהן שנאשמת בשיבוש הליכי משפט; מנכ"ל עמותת עזרא העולמית דניאל אלינסון;  יו"ר עמותת איילים מתן דהן וסגנו דני גליקסברג שנאשמים במתן שוחד ועבירות נוספות. עוד נאשמים בעבירות שוחד הלוביסט סטיבן לוי שנאשם בעבירות שוחד ואירנה וודלברג מנכלי"ת התאחדות היזמים.כתב האישום נגד סגנית השר לשעבר הוגש לאחר שהיועץ המשפטי לממשלה, אביחי מנדלבליט, אימץ את המלצת פרקליט המדינה, שי ניצן, ודחה את הטענות שהעלו עורכי דינה בשימוע שנערך בפניו. על מועד הגשת כתבי האישום פורסם אתמול לראשונה בחדשות הערב ב"כאן 11". ממשרד עורכי הדין ורדי, לשם רון, המייצג את דוד גודובסקי, נמסר בתגובה להגשת כתב האישום: "כתב אישום מטבעו מתאר את עמדת התביעה בנושאים שנחקרו. עמדתנו שונה בתכלית, ולכן אנו מאמינים שבמשפט יתברר כי מר גודובסקי לא נטל שוחד, לא התנה שום פעולה במתן שוחד ולא ביקש שוחד מאף אחד".נציגו של רמי כהן, עו"ד אבי חימי, אמר כי "גם בזו הפעם שמענו על הגשת כתב האישום בכלי התקשורת. חבל שכך נוהגות רשויות אכיפת החוק, אך אנחנו לא ניגרר לניהול המשפט בתקשורת וננהל את מאבקו של מר כהן בבית המשפט. אנו סמוכים ובטוחים שחפותו תצא לאור".