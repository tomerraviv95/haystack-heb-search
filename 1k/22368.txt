שגרירת ארצות הברית באו"ם, ניקי היילי, יצאה הערב (שלישי) במתקפה חריפה נגד איראן והסכם הגרעין שנחתם עם הרפובליקה האסלאמית בתקופת ממשל אובמה. "זה הסכם גרוע, פגום ומוגבל. הוא נועד לכישלון", אמרה היילי בדברים שנשאה במכון המחקר האמריקני AEI שבוושינגטון."אם נמשיך להתעלם מאיראן, נאפשר להם לגדול לכדי בעיה בסדר הגודל של קוריאה הצפונית", הזהירה היילי. "אנחנו צריכים להתעורר. ברור לנו שההסכם הזה גרוע, ואולי הגיע הזמן שנבחן מהי האופציה החלופית במקום להישאר בהסכם הזה".לדברי שגרירת ארצות הברית באו"ם, "עלינו לפקוח את העיניים, משום שהבעיה עדיין פה. היא מתחבאת מאחורי הסכם שכולם פוחדים לגעת בו". היילי האשימה את ההנהגה בטהרן כי היא מנצלת את הסכם הגרעין כדי "להחזיק את העולם כבן ערובה להתנהגותה הרעה של איראן".הנציגה האמריקנית רמזה כי נשיא ארצות הברית, דונלד טראמפ, עלול שלא לאשרר את הסכם הגרעין בפני הקונגרס בחודש הבא בשל הפרותיה של איראן. למרות זאת, היא הבהירה כי גם אם הנשיא לא יאשרר אותו, אין משמעות הדבר כי ההסכם יבוטל, משום שלקונגרס יינתנו 60 ימים להחליט בנושא.בתקופה האחרונה נרשמו חילופי האשמות בין וושינגטון לבין טהרן סביב ההסכם. לפני כשבועיים הכריז ראש הסוכנות האיראנית לאנרגיה אטומית, עלי אכבר סאלחי, כי ארצו תשוב להעשיר אורניום אם ארצות הברית תפרוש מהסכם הגרעין. סאלחי ציין כי איראן זקוקה לחמישה ימים בלבד כדי לשוב ולהעשיר אורניום לרמה של 20%, הדרושה לפיתוח נשק גרעיני. "אם יש תוכנית לתגובה ולאתגר כזה, אנחנו בהחלט נפתיע אותם", אמר סאלחי, המשמש גם כסגן הנשיא באיראן. הוא הוסיף: "אנחנו בהחלט לא מעוניינים שדבר כזה יקרה. לא השגנו את העסקה בקלות כדי לתת לה ללכת בקלות. אנו מחויבים לעסקה ונאמנים להבנות שבה".