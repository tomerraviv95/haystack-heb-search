נציב תלונות הציבור על שופטים, השופט בדימוס אליעזר ריבלין, קבע היום (רביעי) כי הרב הראשי הספרדי ונשיא בית הדין הגדול יצחק יוסף התערב באופן פסול בבחירת רב העיר נשר, יצחק לוי לפני כחצי שנה.ריבלין מצא כמוצדקת תלונה מטעם תנועת "נאמני תורה ועבודה" על מעורבותו של הראשון לציון בהליך בחירת הרב לוי. בבחירות לרב העיר התמודדו הרב לוי, מועמד מפלגת ש"ס, מול הרב יהודה דנה, מועמד מפלגת הבית היהודי. בסיבוב הראשון ביניהם התקבל תיקו, כאשר כל אחד מהם זכה בשמונה קולותשל חברי הגוף הבוחר. בסיבוב השני, זכה הרב לוי ב-12 קולות מתוך 16. לפי התלונה, הרב יוסף זימן אליו לפגישות אישיות את חברי הגוף הבוחר. בדרשה שנשא בעיר לאחר בחירתו של הרב לוי, אמר הרב יוסף על פגישותיו עם האסיפה הבוחרת: "דיברתי על ליבם והפכתי את הראש שלהם, ובזכות זה הוא נבחר".בתגובה לתלונה אמר הרב יוסף כי תפקידו מחייב אותו להביע דעה וגם לפעול בצורה אקטיבית לבחירת המועמד הטוב ביותר לתפקיד.למרות תגובת הרב, קבע הנציב כי אופן מעורבותו של הרב היה פסול. הוא קבע בהחלטתו "ישנו מרחק רב בין מתן המלצה בשבחו של מועמד מסוים, לבין נטילת חלק פעיל במסע הבחירות של אותו המועמד".הנציב הדגיש כי "כללי האתיקה לדיינים מחייבים נושא משרה שיפוטית להימנע מלהביע דעה בעניין שאינו משפטי בעיקרו. קל וחומר שאין הוא יכול להיות מעורב בפעילות שיש בה ניחוח פוליטי". בשל כך סבר הנציב כי מדובר בפעילות פסולה מצד הרב יוסף, והתלונה נמצאה מוצדקת.בלשכת הרב יוסף תקפו בחריפות את קביעת הנציב. "ההחלטה לוקה בפגם מהותי וראוי היה שתבוטל לאלתר. החלטתו ניתנה בטרם התקבלה התייחסות פרטנית של נשיא בית הדין הגדול למקרה הספציפי נשוא התלונה. חשוב לציין, כי העובדות המתוארות בפנייה שונות בתכלית מן מה שאירע בפועל". עוד נטען מלשכת הרב כי הנציב קיבל את עמדתו העקרונית שדיין רשאי להמליץ על מועמד לתפקיד רב עיר.עו"ד אסף בנמלך שהגיש את התלונה נגד הרב יצחק יוסף בשם עמותת "ברית נאמני תורה ועבודה", בירך על ההחלטה וקרא לגורמים הרלוונטים לשקול "צעדים קונקרטיים" נגד הרב יוסף."אני שמח שבמקום שאין דיינים יש נציב תלונות על שופטים", אמר בנמלך. "זו החלטה חשובה שראוי שתלמד ע"י כל הדיינים מהזוטר ועד מי שעומד בראש הפירמידה כדי שיתחילו להתנהל כנושאי משרה שיפוטית, ויידעו שאסור להם להתערב בפוליטיקה בכלל ובפרט בפוליטיקה דתית".