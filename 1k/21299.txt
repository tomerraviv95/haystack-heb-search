הצהרונים של ויצו יפתחו בשנה הבאה כסדרם, על אף האיומים כי לא יעשו כן בעקבות הרפורמה המקצצת את העלויות להורים. כחלק מההיערכות ליישום החלטת הממשלה על הפחתת מחירי הצהרונים, ולאחר שכמה מפעילים הודיעו בשבוע שעבר כי לא ייגשו למכרז על פי התעריף שנקבע על ידי משרד החינוך, פרסמה עיריית תל אביב-יפו מכרז מעודכן אשר כולל ספיגה עירונית של חלק מהעלויות. בתנאים אלה ניגשו היום (חמישי) למכרז העירוני תשעה מפעילי צהרונים.בין הניגשים למכרז נמצא גם ארגון ויצו, אשר הודיע מוקדם יותר השבוע כי יפסיק את הפעלת הצהרונים בשל הרפורמה של השר כחלון. "ראש עיריית תל אביב פעל באומץ רב ולא ויתר על איכות הצהרונים תוך שמירה על תנאי העסקתן של עובדות הצהרונים, שרובן תושבות העיר. אנו שמחות שפנו אלינו להתמודד בשנית על הפעלת הצהרונים בעיר ולהמשיך לשרת את ילדי העיר והוריהם", אמרה שרית ארבל, מנכ"לית ויצו ישראל. ארגון נעמ"ת, לעומת זאת, החליט שלא לגשת למכרז: "למיטב ידיעתנו תנאי המכרז לא שונו. כפי שהמכרז נראה, לא נוכל לעמוד בסטנדרטים שאנו מחויבים להם כלפי הילדים, ולכן החלטנו לא לגשת".כמו כן, העירייה הקימה באמצעות החברה העירונית "יובל חינוך" ובהשקעה של כמיליון שקלים, גוף פיקוח עירוני לליווי הצהרונים בתחומי התוכן, הצוות והמזון, במטרה להגביר את הפיקוח על התכנים ועל אופן הפעלת הצהרונים בעיר.בשבוע שעבר אושר בכנסת החוק לפיקוח על הצהרונים ומחירי הצהרונים הוגבלו לעד 935 שקלים בחודש. כפי שפורסם לראשונה ב"כאן", ארגון ויצו, אשר מפעיל 86 צהרונים בתל אביב-יפו ובגבעתיים, הודיע שלא ייגש למכרז להפעלת הצהרונים בשנה הבאה. לוויצו הצטרפו ארגונים נוספים, ובהם נעמ"ת, המפעילה 22 צהרונים בעיר.