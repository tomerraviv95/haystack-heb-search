בני זוג מירושלים נעצרו אתמול (ראשון) בחשד להתעללות בבתה בת השלוש של האישה. זאת לאחר שהאם הגיעה בסוף השבוע לבית החולים הדסה עין כרם בעיר עם בתה הפעוטה, כשהיא סובלת מחבלות בפניה וברגליה. הבת לא נזקקה לאשפוז. צו איסור פרסום הוטל על פרטי החשודים. בית משפט השלום בירושלים האריך הבוקר לבקשת המשטרה את מעצרם של ההורים, כבני 30, החשודים בהתעללות בחסר ישע. הצוות הרפואי שטיפל בפעוטה חשד כי לא החבלות לא נגרמו מפעילותה, והעביר את המידע למשטרה, שחוקרת אם האישה התעללה את ילדיה הנוספים.עו"ד טליה רם, המייצגת מטעם הסניגוריה הציבורית את האם שחשודה בהתעללות בבתה, אמרה כי למרשתה אין עבר פלילי וכי היא טוענת לחפותה. "מדובר באם שמתמודדת עם בעיות רפואיות קשות. כנגד האם לא היו תלונות על הטיפול של האם בילדיה. האם מכחישה את כל החשדות ומשתפת פעולה עם החוקרים וכל דאגתה היא לחזור ולהיות עם ילדיה", אמרה. לדבריה, "חשוב  לציין שהאם היא שלקחה את הילדה לקבלת טיפול רפואי וכבר בשלב זה ברור כי לא מדובר בחבלות חמורות". 