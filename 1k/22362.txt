בבית החולים הדסה שבירושלים נערך לאחרונה ניתוח ייחודי, שבמסגרתו הוסרו אשכים מגופה של נערה בת 14 שפיתחה מגיל מוקדם סימני התבגרות גבריים.לפני כמה חודשים זיהו הורי הנערה כי הסממנים הגבריים בגופה, כמו שיעור יתר וקול גברי, הולכים ומתחזקים. היא הופנתה לבדיקה אצל פרופסור דוד צנגן, מנהל היחידה לאנדוקרינולוגיה ילדים וסוכרת נעורים בבית החולים הדסה, אשר ערך בדיקות שונות בהן נמצא כי הנערה סובלת מתסמונת נדירה המהווה חלק מקבוצת המחלות DSD – "הפרעות בהתפתחות איברי המין". באבחון נמצא כי בחלל בטנה של הנערה קיימים אשכים, למרות שאברי המין החיצוניים שלה נקביים."בבדיקות שערכנו הסתבר כי יש לה נרתיק, אך במבנה הפנימי של הגוף אין לה רחם. היא בעצם נולדה עם אשכים שתפקדו רק חלקית מבחינה הורמונלית", הסביר פרופסור צנגן. "התופעה היא נדירה ביותר. מצד אחד קיימת זהות מגדרית נשית, ומנגד, תמונה הורמונלית שאינה חד משמעית עם השלכות עתידיות קריטיות. במקרים כגון אלו מתאסף צוות רב תחומי הפועל בהדסה, אשר התמחותו באבחון, ליווי וטיפול בבעיות של ההתפתחות המינית והזהות המגדרית".על מנת לדון בשאלת המגדר של הנערה ולהבין מה רצונה ורצון משפחתה לגבי התערבות כירורגית, נפגשה הנערה גם עם אורולוג, פסיכולוג, גנטיקאי ועובד סוציאלי. "המקרה של הנערה מציג לנו מצב של חסר יחסי באנזים, שגורם לאי התפתחות חיצונית של איברי מין זכריים ביילוד – אך להתחזקות הסימנים במהלך ההתבגרות בגיל הנעורים. בדיון הרב תחומי אותו אנו מקיימים במקרים אלו לגבי כל מטופל ומטופלת, נשקלות האפשרויות הניתוחיות, התפקוד המיני הצפוי, הפוריות ותפיסת עולמה של הנערה", הדגיש פרופסור צנגן.ד"ר גיא הידש, אורולוג ילדים בבית החולים הדסה, אשר ביצע את הניתוח, הסביר כי "המגדר של בני האדם מורכב מארבעה פרמטרים ברורים. גנטיקה, מראה של איברי המין, מצב הורמונלי וזהות מינית. ברגע שקיימת סתירה בין חלק מן הפרמטרים, אנו מזהים בעיה בהתפתחות המגדר ועלינו להבין לעומק מהו הטיפול הנכון למטופל הספציפי ולתפיסת עולמו". ד"ר הידש הוסיף כי "מבחינה בריאותית הסרת האשכים היא צעד חשוב ברגע שהוחלט כי המגדר אשר נקבע הוא של בת - ב-40% מהמקרים בהם אשכים נמצאים בתוך הבטן, הם הופכים לגידולים סרטניים"."לא הבנתי למה זה קורה דווקא לי", אמרה הנערה. "נבהלתי מאוד וכעת אוכל להירגע קצת. אני שמחה להיות אחרי". משפחתה של הנערה מלווה ותומכת בבתם בכל צעד, אך היא חששה מפרסום המקרה בקרב קהילתה. על מנת להשלים את האנטומיה באופן מדויק, תזדקק הצעירה תזדקק לניתוח נוסף בעתיד.את הכסף למימון הניתוח השיגה המשפחה מארגון "רוזאנה" - ארגון נשות הדסה באוסטרליה. "אין לנו מספיק מילים להודות לצוות, לארגון נשות הדסה באוסטרליה, לפרופסור צנגן ולד"ר הידש", אמר אביה של הנערה. "הבת שלי נולדה כבת וחיה את כל חייה כבת, כעת אפשרו לה להמשיך את חייה כפי שהיו עד עתה ללא כל סיבוך גופני". 