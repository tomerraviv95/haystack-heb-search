ראש הממשלה בנימין נתניהו התייחס היום (שני) למשבר עם ירדן בעקבות תקרית הירי של איש האבטחה בעמאן, ואמר כי "אנו פועלים כדי להחזיר את האנשים שלנו הביתה בהקדם". גורם ביטחוני בכיר ייצא בקרוב לירדן על מנת להביא לסיום המשבר. בהמשך היום יתכנס הקבינט כדי לדון במצב.לדברי נתניהו, "שוחחתי הלילה פעמיים עם שגרירת ישראל בירדן, עינת שלאין ועם איש האבטחה והתרשמתי שהיא מנהלת את הדברים שם היטב. הבטחתי למאבטח שאנחנו נדאג להחזיר אותו לארץ, אנחנו כבר מנוסים בזה. אמרתי לשניהם שאנחנו מקיימים מגעים שוטפים עם גורמי ביטחון וממשל בעמאן בכל הרמות, כדי להביא לסיום מהיר ככל האפשר של האירוע". ראש הממשלה אמר כי שגריר ירדן בישראל נקרא הבוקר לשיחה במשרד החוץ, והתבקש לסייע בעניין. "אנחנו מנהלים את המגעים גם בנתיבים אחרים ומגוונים במטרה אחת - לסיים את האירוע, להביא את האנשים שלנו לארץ. ואנחנו עושים זאת בנחישות ובאחריות". הוא התייחס גם למשבר סביב הר הבית, ואמר "אנו נוהגים גם ביחס לדרך הנכונה להבטיח ביטחון ושקט בהר הבית, בעיר העתיקה ובירושלים כולה. לצורך זה הקבינט ישוב להתכנס בנושא, יותר מאוחר היום".מוקדם יותר הורה שר הפנים הירדני לאסור את יציאתו מהממלכה של המאבטח הישראלי שהיה מעורב בירי אמש בעמאן, כל עוד לא נחקר בידי הירדנים.כוחות ירדנים מחוץ לבניין השגרירות הישראלית בעמאןהוראת השר הירדני בתגובה לדרישת ישראל לאפשר את פינויו של איש האבטחה לישראל. המשבר הדיפלומטי בין המדינות פרץ לאחר שהמאבטח ירה למוות בפועל שניסה לדקור אותו בעת שהביא ריהוט לדירתו, ומהירי נפגע ונהרג גם בעל הבית של הדירה. בישראל מסתמכים על אמנת וינה, המעניקה חסינות לצוות דיפלומטי ומסרבים למסור אותו לחקירה.ירדן דורשת לחקור את המאבטח ומכתרת בכלי רכב את השגרירות, על מנת למנוע את פינוייה. לדברי גורם מדיני בירושלים, עיתוי האירוע קשה, בשל המצב המדיני הבעייתי שישראל נתונה בו על רקע הצבת גלאי המתכות בכניסה להר הבית. שרת המשפטים איילת שקד אמרה: "למאבטח יש חסינות מוחלטת לפי החוק הבינ"ל. ירדן צריכה להעבירו".התקרית אירעה אתמול בדירתו של איש האבטחה, במהלך החלפת הריהוט במקום. בשלב מסוים, אחד הפועלים התגנב מאחורי המאבטח והחל לדקור אותו במברג בגבו ובחזהו. המאבטח הצליח לשלוף את אקדחו וירה בו כהגנה עצמית. הפועל הדוקר נהרג ובעל הבית נפצע, ולאחר מכן הוא מת מפצעיו. המאבטח הישראלי נפצע באורח קל וטופל בשגרירות.לפי הפרסומים בירדן הדוקר הוא מוחמד אל-ג'וואוודה, בן 17 מהעיירה הירדנית דוואיימה. אל-ג'וואוודה עבד עם אביו בעסק למכירת רהיטים וחי לצד שמונה אחים נוספים."אם הבן שלי שהיד - אני מאושר על כך", אמר אביו, זכריא אל-ג'וואוודה, בראיון לעיתון הירדני "אל-ראד". האב אף קרא לעבדאללה מלך ירדן למצות את הדין עם מי שירה למוות בבנו. לדברי האב, הפעם האחרונה שבה הוא היה בקשר עם בנו הייתה אתמול בשעה 14:00, ואז סיפר לו הבן כי הוא הולך להרכיב חדר שינה בדירתו של אחד מעובדי השגרירות הישראלית, יחד עם חבר.