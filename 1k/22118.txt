מזכ"ל חיזבאללה, חסן נסראללה, האשים הערב (שני) את ישראל וארצות הברית בתמיכה בארגון "המדינה האסלאמית". בנאום שנשא לכבוד הניצחון במערכה נגד "המדינה האסלאמית" בגבול סוריה-לבנון, אמר נסראללה כי "מי שבוכה היום על אובדן דאעש בסוריה ובעיראק, הם נתניהו ובכירים בישראל".לדברי מנהיג החיזבאללה, "ישראל וארצות הברית מעוניינות בכיבוש ובהגמוניה, בעוד שדאעש מעוניין בהשמדה. לכן, כאשר מדינות, משטרים וצבאות נופלים, הם יוגשו לארצות הברית וישראל כדי שישלטו בהם".כמו כן טען נסראללה כי "הנשיא טראמפ הוא שהודה כי ממשל אובמה אחראי להקמתו של דאעש, ולכן מהמערכה נגד ארגון הטרור היא חלק מהמערכה עם ישראל".בתחילת החודש נאם נסראללה לרגל יום השנה ה-11 למלחמת לבנון השניה ואמר כי ארגונו מסוגל לתקוף את הכור בדימונה וכי ישראל פינתה את המכל ממפרץ חיפה בעקבות איום הטילים הנשקף מחיזבאללה.