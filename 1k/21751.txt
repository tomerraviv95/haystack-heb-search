כלי תקשורת בספרד דיווחו היום (שישי) כי החשוד בביצוע פיגוע הדריסה בברצלונה אמש הוא מוסא עוקאביר, נער בן 17. עד כה ההערכה היתה כי אחיו דריס נהג בכלי הרכב אולם האחרון, שנעצר כמה שעות אחרי הפיגוע, טען בחקירתו כי אחיו הצעיר התחזה לו כאשר שכר את הטנדר ששימש את המחבלים.ארבעת המבוקשים אחריהם מחפשת המשטרהמשטרת ספרד עצרה עד כה ארבעה חשודים במעורבות בפיגוע. מקור במשרד המשפטים הספרדי אמר כי החוקרים סבורים כי לפיגוע אחראי תא טרור שייתכן שהורכב משמונה או אף 12 חברים. הרשויות במדינה גם מעריכות כי המחבלים תכננו להשתמש במכלי גז בוטאן, וכי קיים קשר ביניהם למבצעי הפיגוע לפנות בוקר בעיירה קמברילס וגם לפיצוץ שהיה אתמול לפנות בוקר בבית בעיירה אל קנר, שם נהרג אדם אחד.  שוטרים במקום הפיגוע בברצלונה, הבוקר (צילום: אי-פי)בבית החולים סורוקה בבאר שבע אישרו היום כי אתמול הגיעה לחדר המיון אישה שנפצעה קל בפיגוע. נמסר כי היא סובלת מחבלות מפוזרות.בפיגוע בברצלונה נהרגו 14 בני אדם ונפצעו יותר ממאה, בהם אזרחי 24 מדינות. משרד החוץ מסר כי לא ידוע לו על נפגעים ישראלים בברצלונה או בקימברליס. ארגון דאעש נטל אחריות לפיגוע הטרור בבירת קטלוניה. בהודעת הארגון נמסר כי "חיילי המדינה האיסלאמית ביצעו את פעולת הדריסה כהיענות לקריאות לתקוף את החברות בקואליציה נגד הארגון".נשיא המדינה ראובן ריבלין שלח אגרת תנחומים למלך ספרד, פיליפה השישי, בה כתב: "טרור הוא טרור הוא טרור, בכל מקום אליו הוא מגיע, ברצלונה, פריז, איסטנבול או ירושלים. אירועים מחרידים שכאלה מוכיחים שוב כי כולנו חייבים לעמוד מאוחדים במאבק נגד אלה הפועלים באלימות כדי לגזול את חירות הפרט ואת חופש המחשבה והאמונה, הממשיכים ליטול את חייהם של רבים". שר הביטחון, אביגדור ליברמן, אמר כי הפיגועים בספרד הם "ניסיון מחריד נוסף של האיסלאם הקיצוני לפגוע במדינות העולם החופשי ולשבש את שגרת החיים בהן". לדבריו, "את הטרור הזה יביסו מדינות המערב, בהן גם ישראל, ביחד, בהמשך שילוב כוחות חובק עולם ובהידוק שיתופי הפעולה הביטחוניים והמודיעיניים. על כולנו להיאבק בנחישות ובנחרצות לא רק במבצעי הטרור, אלא גם במי ששולחים אותם, במי שמממנים אותם ובאלו שמעניקים להם השראה".