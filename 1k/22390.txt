היחידה לחקירות הונאה במשטרה חקרה באזהרה את המיליארדר ארנון מילצ'ן בימים האחרונים בלונדון בחשד למתן שוחד לראש הממשלה, בנימין נתניהו, לצורך קידום עסקיו. החקירה הינה חלק מפרשת המתנות (תיק 1000) ומסתמכת בין היתר על עדותו של עד המדינה ארי הרו.על-פי החשד מילצ'ן העביר לנתניהו מתנות במשך שנים. אותן מתנות היו למעשה שוחד עליו קיבל מילצ'ן תמורה לכאורה בקידום עסקיו. בין היתר נבדק אם נתניהו סייע לו בעסקה למכירת ערוץ 10. מילצ'ן כבר מסר עדות בפרשה, אולם לא נחקר עדיין באזהרה. במסגרת פרשת המתנות מנהלת המשטרה חקירה נגד נתניהו בחשד שקיבל טובות הנאה ומתנות מאנשי עסקים, הבולט שבהם הוא מילצ'ן. מאז נפתחה החקירה בדצמבר 2016, נחקר ראש הממשלה באזהרה מספר פעמים. בתחילת חודש אוגוסט חתם ראש הסגל לשעבר של נתניהו, ארי הרו, על הסכם עד מדינה במסגרתו הוא מספק למשטרה פרטים אודות פרשת המתנות ופרשות נוספות.גורם המקורב לראש הממשלה מסר בתגובה לפרסומים הערב: ״כל ניסיון לייחס גוון לא ראוי לחברות העמוקה ורבת השנים של ראש הממשלה נתניהו עם ארנון מילצ׳ן הוא חסר בסיס וממילא נדון לכישלון. אנו חוזרים ואומרים: לא יהיה כלום כי לא היה כלום״.