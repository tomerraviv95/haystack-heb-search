הבית העליון של הפרלמנט הפולני אישר לפנות בוקר (שבת) חוק המבטל את עצמאותו של בית המשפט העליון במדינה ומעביר את השליטה בו לידי שר המשפטים. החוק השנוי במחלוקת עבר למרות הפגנות גדולות ברחבי המדינה, ומחאות מצד מוסדות האיחוד האירופי. כעת יעבור החוק לאישורו הסופי של נשיא פולין, אונדריי דודה, שצריך להחליט תוך 21 יום אם להכניסו לתוקף.את החוק יזמה ממשלת הימין בפולין שעלתה לשלטון ב-2015 ומאז חוקקה כמה חוקים שגררו ביקורת רבה. לבית המשפט העליון בפולין היה עד היום באופן מסורתי תפקיד חשוב כבלם ומאזן של הרשות המחוקקת והמבצעת, שכן היתה לו הסמכות לקבוע שחוק שאושר בפרלמנט הוא אנטי חוקתי ולכן אינו בר קיימא. בית המשפט העליון הוא גם זה שמאשרר את חוקיותן, למשל, של תוצאות הבחירות. החוק החדש, שזכה לביקורת חריפה של האופוזיציה והאיחוד האירופי, מאפשר בין השאר לשר המשפטים להחליף את 83 שופטי בית המשפט העליון ולמנות אחרים תחתם, כולל נשיא בית המשפט. השר מתכוון להחליף מיידית את כל שופטי העליון שלא נבחרו על ידו. שופטי העליון יחויבו להתחשב ב"ערכים נוצריים" בפסיקותיהם. על פי החוק שאושר,השר יוכל גם למנות את השופטים המכהנים ב"מועצת השיפוט הלאומית", גוף מקצועי שמתמקד בפן האתי של עבודת השופטים בכל הערכאות. משמעות השינויים היא חיסול עצמאות הרשות השופטת ולכן בעצם הסרה של אחד מה"בלמים והמאזנים" הקריטיים ביותר בדמוקרטיה הפולנית, שהולכת ונשחקת מאז עלתה לשלטון ממשלה הנוכחית היא פוגעת בחופש העיתונות ובארגוני החברה האזרחית במדינה.                       עשרות אלפי אזרחים הפגינו ביומיים האחרונים נגד החוק מול בניין הפרלמנט ובערים נוספות. החקיקה גררה גם ביקורת חריפה על ממשלת פולין ממוסדות האיחוד האירופי ואזהרות, אך גם לשבחים מראש ממשלת הונגריה, ויקטור אורבאן, שמוביל אף הוא ממשלת ימין הנוקטת מהלכים דומים. נשיאת בית המשפט העליון בפולין קבעה שמדובר ב"רגע דרמטי בהיסטוריה הפולנית".