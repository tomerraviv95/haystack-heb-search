השופטת אסתר חיות נבחרה היום (שלישי) באופן רשמי לנשיאת בית המשפט העליון הבאה. הוועדה לבחירת שופטים החליטה על מינויה ובחרה בשופט חנן מלצר למשנה לה. השניים יושבעו לתפקידם בסוף אוקטובר, עם יציאת הנשיאה מרים נאור לגמלאות. הבחירה בה התקבלה ברוב של שמונה מתוך תשעת חברי הוועדה, לפי עיקרון הוותק (הסניוריטי), למעט ח"כ נורית קורין (הליכוד) שהחרימה את הישיבה.חיות, בת 64, החלה את דרכה השיפוטית בבית משפט השלום לפני 27 שנים. קודם לכן עבדה כעורכת דין המומחית למשפט אזרחי ומסחרי. אחרי כהונה בבית המשפט המחוזי מונתה לעליון בפועל בשנת 2003, ושנה לאחר מכן במינוי קבע.מימין: השופטים חיות, נאור ומלצר, הבוקר (צילום: דוברות שרת המשפטים) ח"כ קורן נמנעה עקרונית להצביע, בטענה כי ההחלטה התקבלה עוד קודם לכן. עם זאת, להחלטתה לא הייתה משמעות מעשית. גורם בוועדה הגיב בעוקצנות להחלטתה ואמר כי "כנראה מתקרבים לפריימריז בליכוד".בישיבת הוועדה אמרה הנשיאה היוצאת נאור על מחליפתה בתפקיד כי חיות מקובלת על כל שופטי בית המשפט העליון והיא המנהיגה הטבעית שלו. נאור שיבחה את חיות ואמרה כי היא זכתה למעמדה בבית המשפט "בזכות מקצועיותה, היושרה שלה, היותה מורת דרך בענייני אתיקה ומעל לכל – בהיותה סמל ודוגמא אישית לכל שופטי ישראל". נאור הוסיפה: "אין לי ספק שהשופטת חיות תדע להגן על עצמאותה של הרשות השופטת, ולמלא בהצלחה רבה את התפקידים המורכבים המוטלים על נשיא בית המשפט העליון. הנשיאה היוצאת בירכה גם את השופט מלצר שמונה למשנה לנשיא, ואמרה "אני משוכנעת שהוא יהיה יד ימינה של הנשיאה הבאה ויעשה את עבודתו נאמנה." ראש הממשלה בנימין נתניהו בירך את חיות ואיחל לה בהצלחה בתפקיד. בהודעה שפרסם אמר נתניהו כי הוא מודה לנשיאה היוצאת נאור על שנים ארוכות שבהן שירת את מערכת המשפט "במסירות, בנאמנות ובמקצועיות". לדבריו, "מערכת המשפט בישראל היא מן המוערכות בעולם ועושה רבות לחיזוק מעמדה הבינלאומי של ישראל כדמוקרטיה שומרת חוק, ועל מעמדו של צה"ל כצבא מוסרי ראשון במעלה".שר התיירות יריב לוין התבטא בחריפות נגד הליך הבחירה. "היום שוב מונתה נשיאה לבית המשפט העליון בהליך בחירה פיקטיבי הרומס את כל כללי המינויים בשירות הציבורי, שהשופטים עצמם מרבים לכתוב עליהם בפסיקותיהם", אמר.לוין אף העביר ביקורת מרומזת נגד שרת המשפטים איילת שקד. "קשה שלא להתרשם מהאופן המחוצף שבו מינו פעם נוספת השופטים את מי שיעמוד בראשם, מבלי שאיש מעז להתמודד על התפקיד ותוך שהוועדה מכפיפה עצמה לרצונם ומקבלת על עצמה בהכנעה את תפקיד חותמת הגומי. ציבור עצום מאס זה מכבר באופן שבו מתנהלת מערכת המשפט ומהפסיקות הפוסט ציוניות היוצאות תדיר משולחנם של השופטים המתמנים בדילים נסתרים מהעין. אי אפשר להסתפק בנאומים - הגיע הזמן למעשים, ובראשם מהלך נחוש לשינוי מן היסוד של שיטת בחירת השופטים, כדי שהציונות והיהדות ישובו למקום הראוי להם בסולם הערכים המשפטי".יו"ר המחנה הציוני, אבי גבאי, בירך על מינוי חיות. "בזמנים שבהם בג"ץ מותקף – אנחנו מתייצבים מאחורי רשויות החוק, המשפט והאכיפה ונדאג שיישארו איתנים ועצמאיים, כיאה לדמוקרטיה", אמר.הפורום המשפטי למען ארץ ישראל מסר כי הוא "מחזק את ידיה של חברת הכנסת קורן שהחליטה שלא לבזבז את זמנה היקר על בחירתה של השופטת חיות לנשיאת העליון הבאה על פי שיטת הסניורטי". בפורום אומרים כי "על חברי הוועדה היה לסרב להיות חותמת גומי בהצבעה על מינוי השופטת חיות ובמקום זאת לדרוש דיון ענייני על שיטת הסניורטי שבה מתמנה אדם לתפקיד כה בכיר ושלא על פי כישוריו". 