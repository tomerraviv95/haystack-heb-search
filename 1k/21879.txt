קוריאה הצפונית איימה היום (שלישי) ב"תגובה חסרת רחמים" לתרגיל הצבאי המשותף שמקיימים צבאות ארצות הברית וקוריאה הדרומית בימים אלה. סוכנות הידיעות הרשמית בפיונגיאנג פרסמה את תגובת הצבא לתרגיל, שם נאמר כי וושינגטון וסיאול "תישאנה בתוצאות הקטסטרופליות של משחק המלחמה חסר הרסן הזה"."ההרפתקה הצבאית המתמשכת של ארצות הברית וקוריאה הדרומית בהחלט תוסיף שמן למדורה", נכתב עוד בהודעה. "התרגיל הזה רק מגביר את המתיחות עוד יותר".במקביל, נציג מטעם קוריאה הצפונית נשא היום דברים בג'נבה בפני ועידה בחסות האו"ם בנושא פירוק מנשק. הנציג, ג'ו יונג צ'ול, הצהיר כי "מאגר ההרתעה הגרעיני שלנו לעולם לא יידון בשולחן המשא ומתן".לדברי צ'ול, "הצעדים שנקטנו כדי לחזק את ההרתעה מוצדקים ולגיטימיים, משום שהם מהווים הגנה עצמית אל מול איום ממשי. כל עוד העוינות של ארצות הברית והאיום הגרעיני שלה נותרים ללא מענה, קוריאה הצפונית לעולם לא תציב את ההרתעה הגרעינית שלה על שום שולחן משא ומתן".מלבד הודעת הצבא, פרסמה היום סוכנות הידיעות במדינה המסוגרת הודעה נפרדת הנוגעת לנשיא ארצות הברית, דונלד טראמפ. טראמפ תואר בהודעה כ"מנהיג שמצייץ כתבות מתוך מוחו המונחה משיקולי אגו", ו"פולט שטויות".האיומים המתחדשים מכיוון פיונגיאנג הגיעו יממה לאחר שקוריאה הדרומית וארצות הברית החלו לקיים את התרגיל המשותף, שצפוי להימשך עשרה ימים. אתמול הבהיר נשיא קוריאה הדרומית, מון ג'אי יין, כי התרגיל לא נועד להגביר את המתיחות השוררת בחצי האי קוריאני."התרגילים הללו נערכים על בסיס שנתי והם הגנתיים באופיים", הוסיף ג'אי יין. "אסור לקוריאה הצפונית להיגרר לפרובוקציות שיחמירו את המצב ולהשתמש בתרגיל הזה כתירוץ".גם בארצות הברית הבהירו כי התרגיל נושא "אופי הגנתי בלבד". דובר של הצבא האמריקני הסביר כי התרגיל נועד "להיערך למקרה שמשהו גדול יתרחש ונצטרך להתגונן". למרות זאת, בקוריאה הצפונית ביטלו את הטענות וקבעו כי מדובר בניסיון הטעיה.