מפגינים בעד העלאת קצבת הנכות חוסמים כעת (שלישי) את כביש 2 לכיוון צפון ממחלף החבצלת. המפגינים, שעומדים על הכביש וחוסמים את תנועת המכוניות, לא תיאמו עם ההפגנה עם המשטרה, בשונה מההפגנות ביומיים האחרונים.מוקדם יותר היום נערכה הפגנה בכביש 4, שנחסם לתנועה מצומת אור עקיבא לכיוון דרום. על פי ההסדר מול המשטרה, המפגינים חסמו את הכביש מידי שעתיים למשך חצי שעה. אתמול נערכה הפגנה במהלכה נחסם כביש 4 גם כן.המפגינים דורשים להשוות את קצבת הנכות הכללית, שעומדת היום על 2342 שקלים, לשכר המינימום, וקוראים "ביבי תתעורר – החגים בפתח". מירי בן פורת, שמשתתפת בחסימת הכביש אמרה: "התחלנו לחסום כבישים כדי להגיע לציבור, על מנת שיבין שנכה במדינת ישראל לא יכול לחיות מ-2342 שקל". "אנחנו לא שמאלנים, זו לא הפגנה פוליטית. מעניינות אותנו רק הקצבאות שלנו", אמרה בן פורת והזכירה את תשובת הכנסת לעתירה שהגישו ארגוני הנכים לבג"ץ: ביקשו שנוכיח להם שאי אפשר לחיות מהקצבה. היא פשוט לא מספיקה."ראש הוועדה לבחינת קצבאות הנכות, פרופ' אבי שמחון, אמר בשבוע שעבר לכאן רשת ב' כי בינואר הקרוב תעלה הקצבה לסכום של 4000 שקלים לנכים שלהם מעל 90% אחוזי נכות רפואית, ו-3200 לשאר מקבלי הקצבה. לדבריו, מדובר ב"שיפור דרמטי של מצבם של הנכים". העלאת הקצבה תלויה בתיקון החקיקה, שיתאפשר עם חזרת הכנסת מהפגרה בסוף חודש אוקטובר.