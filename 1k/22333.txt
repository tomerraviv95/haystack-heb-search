יועצו הפוליטי של שר האנרגיה יובל שטייניץ, רמי טייב, העביר כסף לעו"ד דב הירש באמצעות צ'ק שעליו היה חתום עד המדינה מיקי גנור - מי שהיה המתווך בעסקת הצוללות עם המספנה הגרמנית תיסנקרופ. כך פורסם הערב (שני) לראשונה בחדשות הערב בכאן 11. לטענת הירש, טייב ביקש ממנו לשלוח את החשבונית לחברה של גנור - אך הוא לא ידע שמדובר בשיטה להלבנת כספי שוחד. הלילה נערך עימות בין הירש לטייב, ולאחריו הוחלט לשחרר את עורך הדין לאחר שגרסתו התקבלה. מנגד, היועץ מכחיש את גרסתו של הירש, אולם במשטרה נוטים לדחות את גרסתו. בידי החוקרים תיעוד מפורט של השיטה הסדורה שבה גנור העביר לכאורה במשך שנים שוחד לאנשי ציבור דרך מתווכחים, כפי שהדבר נעשה במקרה של טייב. בשיטה זו הועבר כסף גם לדוד שרן, לשעבר ראש לשכתו של ראש הממשלה בנימין נתניהו, למפקד חיל הים לשעבר אליעזר צ'ייני מרום ולמשנה לראש המועצה לביטחון לאומי לשעבר אבריאל בר יוסף.עורך דינו של דב הירש, יאיר מושיוב, מסר כי "שמו של מרשי נכרך בפרשה על לא עוול בכפו. שכר טרחתו עבור עבודה פרטית לרמי טייב שולם על ידי טייב באמצעות צ'ק מחברתו של גנור ללא היכרות כלשהי בין גנור למרשי, ועל שם זה הוצאה החשבונית. הקישור הכפוי לפרשת הצוללות נבע מההנחה השגויה שגנור וטייב השתמשו במרשי כדי להעביר כספי שוחד, שלמרשי לא היה קשר, ידיעה או כוונה לבצעם. בתום פחות מ-48 שעות השכילה היחידה החוקרת לשחרר את מרשי ואני מאמין ששמו יופרד מהפרשה ומהמעורבים בה, וכל קשר בינו לבין שוחד יימחק לחלוטין".בתוך כך פרסם הערב מוטי גילת בחדשות הערב כי בכירים לשעבר במשרד הביטחון מסייעים למשטרה בתיק 3000. בין הבכירים לשעבר אחז בן ארי, מי שכיהן כיועץ המשפטי למערכת הביטחון ותושאל עד כה ארבע פעמים בפרשת הצוללות, ומנכ"ל משרד הביטחון לשעבר דן הראל. המשטרה אף עושה שימוש בארכיון הפנימי של משרד הביטחון, ובו נמצאו תכתובות פנימיות בין שרי ביטחון, מנכ"ל המשרד והיועץ המשפטי לממשלה. אתמול עיכבה המשטרה לחקירה שישה חשודים נוספים בפרשה, גם כן בעקבות מידע שהעביר עד המדינה גנור. אחד מהמעוכבים הוא דוד שרן, שחשוד כי קיבל שוחד מגנור ומעצרו הוארך בחמישה ימים בבית משפט השלום בראשון לציון.לפי החשדות העולים מהמידע שהעביר גנור, שרן קיבל שוחד בסך מאות אלפי שקלים, שהועבר באמצעות חוזי העסקה פיקטביים אשר הוסוו כתשלום ליועצים אסטרטגיים. סכומים אלו הועברו לשרן, בתמורה לקידום עסקאות בטחוניות הקשורות טיסנקרופ, שאותו ייצג גנור.