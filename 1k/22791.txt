בתי חולים רבים ברחבי הארץ מדווחים כי שיעור הקשישים שמאושפזים על ידי בני משפחתם עולה לפני החגים. זאת, משום שהם אינם יכולים או אינם רוצים לטפל בהם בתקופה זו, כך עולה מבדיקת כאן.לפי הנתונים המדווחים על ידי בתי החולים, מדובר בתופעה נרחבת הנפוצה בעיקר לפני ראש השנה וליל הסדר. מבית החולים רמב"ם בחיפה נמסר כי התופעה ידועה אולם אין לגביה נתונים מדויקים. בבית החולים בלינסון אמרו שמדובר בתופעה מצערת, והדגישו כי בכל מקרה מדיניות האשפוז אינה משתנה ומבוססת על מצב רפואי בלבד.בבית החולים שערי צדק בירושלים אמרו כי במקרים המדוברים בית החולים מערב את השירות הסוציאלי ומנסה לאתר פתרונות.פרופ' פיני הלפרן, מנהל המרכז לרפואה דחופה בבית החולים איכילוב אמר כי "מדובר בנושא רגיש ומורכב" וכי לעיתים בני המשפחה אכן נתקלים בקושי ממשי לטפל בקשיש. עם זאת, הוא הוסיף כי במקרים רבים קרובי הקשישים אינם מגלים רצון לטפל בהם וכי לעיתים בני משפחות קשישים קמים ועוזבים את בן משפחתם בבית החולים, ולא מותירים לצוות הרפואי ברירה אלא לדאוג לו.בתגובה לבדיקת כאן, קרא יו״ר הסתדרות הגמלאים שמוליק מזרחי לבתי החולים להימנע מאשפוזי שווא של קשישים בחגי תשרי ע״י בני משפחותיהם: "מדובר על תופעה שחוזרת על עצמה. אנחנו מקבלים פניות רבות לפני החגים של קשישים שטוענים שמאשפזים אותם על מנת לחסוך בעלויות או לנסוע לחופשות". הוא ציין כי 71% מהמשפחות העידו שהקשישים הסיעודיים מהוים מעמסה נפשית במהלך החגים.