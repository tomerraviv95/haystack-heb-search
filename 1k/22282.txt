מאות בני אדם השתתפו הערב (ראשון) בעצרת מחאה בכיכר הבימה בתל אביב, לציון שלוש השנים שבהן הצעיר הישראלי אברה מנגיסטו נמצא בשבי החמאס ברצועת עזה. המפגינים נשאו שלטים, שעליהם נכתב: "עד מתי אברה מנגיסטו?!" ו"ואהבת לאברה כמוך". באירוע, שאותו הנחתה העיתונאית מיקי חיימוביץ', הופיעו האמנים עלמה זהר, אסתר רדא והצמד קפה שחור חזק."כבר שלוש שנים שאימא לא ישנה, שאבא לא נרדם", אמרה למשתתפי העצרת אחותו של אברה, אלמנש. "שלוש שנים שקול דממה זועק בתוך הבית. אתה אפילו לא יכול לדמיין לעצמך כמה אתה חסר".אילן מנגיסטו פנה גם הוא לאחיו אברה, ואמר: "אתה לא לבד - אנחנו כבר לא לבד. אנחנו רוצים שכל זה ייגמר - שלא נצטרך לעמוד כאן יותר, לא נצטרך להחזיק במקרופון הזה, שהציבור הזה שהגיע לכאן יחגוג בפעם הבאה כשיראו אותך בשערי הבית. נמשיך להיות כאן, נמשיך לזעוק, להזכיר, להלחם - עד שתהיה כאן. עד שתחזור".בשבוע שעבר נפגש אילן מנגיסטו עם מזכ"ל האו"ם, אנטוניו גוטרש, שביקר בישראל. בראיון לכאן ב', מתח מנגיסטו ביקורת נגד התעלמות הממשלה מאחיו, ואמר כי המקרה כלל לא זוכה להתייחסות במגעים להסכמים עם חמאס להחזרת נעדרים ושבויים אחרים."מדובר באזרח חף מפשע שלא קשור לסכסוך ומוחזק בניגוד לכל האמנות והחוקים שהם קבעו", אמר מנגיסטו. "לא ייתכן שהאו"ם כל היום יעסוק בזכויות הומניטאריות של רצועת עזה ותושבי עזה, וכשזה מגיע למקרה ההומניטארי של ישראל יש פה חוסר צדק וחוסר הגינות והדדיות".