חברי הכנסת של הסיעות החרדיות ערכו בצהריים (רביעי) כינוס חירום בעקבות פסיקת בג"ץ אתמול המבטלת את הפטור מגיוס לבני הישיבות החרדיים. השר לשירותי דת דוד אזולאי תקף את שופטי העליון: "עד כאן, אינכם נבחרי ציבור. הגיע הזמן להפסיק את המחלוקות בעם ישראל".ח"כ משה גפני מיהדות התורה אמר כי "לא יכול להיות מצב שבית המשפט יגיד 'אני קובע ככה בעניינים של השקפת עולם'. אין שם אף אחד שמבין בחשיבות לומדי התורה". לדבריו, בית המשפט העליון "כל הזמן מבטל את חוקי הכנסת. צריך לעצור את זה כאן אחרת יהיה פה שלטון דיקטטורי".סגן שר החינוך מאיר פרוש קרא להותיר את המצב כפי שהיה ערב הפסיקה: "צריך להבהיר שאין שום אפשרות לחוקק חוק אחר, המקסימום שיכולנו ללכת זה החוק הנוכחי. אנחנו צריכים להיות במצב שכל הרוצה ללמוד תורה יוכל לעשות זאת ולקבל דחייה. אין חוק אחר".ח"כ אורי מקלב מדגל התורה אמר כי "ביטול חוק הגיוס היא בעיה גדולה יותר של שלטון החוק מאשר של הציבור החרדי. אנחנו נמשיך ללמוד תורה עם ובלי חוק".שר הפנים, אריה דרעי, סירב להגיב לשאלות כתבים על התפטרותו של ח"כ יגאל גואטה. חברי הכנסת החרדים התרעמו על הדבר וטענו "לא לשם כך התכנסנו".אתמול, הרכב מורחב של תשעה שופטי בג"ץ קבע כי הסדר הגיוס שנקבע ב-2015 כדי להעניק פטור משירות בצה"ל לצעירים חרדים - אינו חוקתי בשל פגיעה בעיקרון שוויון. השופטים הורו לממשלה לנסח חוק חלופי בתוך שנה, אז ייכנס הביטול לתוקפו.נשיאת בית המשפט העליון, מרים נאור, כתבה בפסק הדין כי "מרבית הפגמים דומים במהותם לפגמים שמהם סבל הסדר הגיוס הקודם שהובילו לכישלונו פעם אחר פעם במבחן הרציונלי". היא גיבתה את אמירתה בין השאר בניתוח נתוני הגיוס לפיהם עולה כי קצב הגידול בגיוס תלמידי ישיבות הואט ורחוק מלהצביע על השינוי הנדרש."הצטברותם יחד של כל הפגמים ובמיוחד הכשל הכרוך בכך שלא נקבע כל הסדר של קבע מובילה להתמוטטות הסדר הגיוס החדש כמגדל קלפים", הוסיפה נאור. "הלכה למעשה המחוקק ויתר מראש על השגת המטרה של קידום השיויון בעתיד הנראה לעין. לא ניתן לקבל הסדר כה לא מאוזן".