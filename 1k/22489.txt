הרשות הפלסטינית עצרה היום (שבת) את התקציבים למועדון האסיר הפלסטיני – עמותה האחראית לאספקת שירותים משפטיים לאסירים ביטחוניים ולקידום פעילות ההסברה למענם. הרשות מימנה עד כה את התקציב לתשלום הוצאות העמותה לרבות משכורות עובדיה ועורכי הדין שהעסיקה וכן תפעול משרדיה.סיבת עצירת התקציב לא נמסרה אך גורמים פלסטינים העריכו שאבו מאזן מעניש את העמותה על שהמשיכה מוקדם יותר השנה לעודד את שביתת הרעב של האסירים בהובלת אסיר העולם מרוואן ברגותי, בניגוד להחלטת יו"ר הרשות.ב-17 באפריל החלו אסירי פת"ח בישראל בשביתת רעב. השביתה החלה ב"יום האסיר". את השביתה יזם המחבל, מרוואן ברגותי, שקורא תיגר על שלטונו של אבו מאזן. ברגותי נידון לחמישה מאסרי עולם מצטברים ועוד 40 שנות מאסר על מעשי טרור בהם נרצחו ישראלים רבים. בשיאה, כללה השביתה כ-1,300 אסירים.