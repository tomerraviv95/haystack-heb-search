פעילים איראנים מפיצים בימים האחרונים הודעת מחאה, שבה הם קוראים לראשי השלטון באיראן לשלוח את ילדיהם להילחם בסוריה, במסגרת המעורבות הצבאית הגדולה של טהרן במלחמה האזרחים במדינה. הסיבה למחאה היא הידיעות על מותם של אלפי לוחמים איראנים בסוריה.בהודעה, שמופצת למיליוני עוקבים באמצעות אפליקציות המסרים המידיים וואסטאפ וטלגרם, נכתב: "לאחר שמיטב בחורינו נפלו בהגנה על מה שקדוש, אנו פונים לבכירי המשטר, לאנשי הדת ולמנהלי הרדיו והטלוויזיה במדינה ללכת בעצמם להילחם בסוריה. אם הם מבוגרים מדי בכדי לעשות כך - שישלחו את בניהם שלהם להילחם שם".הפעילים האיראנים הבהירו, כי הם מעוניינים להגיע לתפוצה רחבה ככל הניתן של ההודעה. זאת על מנת שתגיע לידיעתם של  כל הבכירים במדינה, ולאלץ אותם להסביר מדוע הם עצמם לא נושאים בנטל של המעורבות האיראנית בסוריה.מאז שנת 2012 איראן שולחת מיליציות מתחומה, וכן מאפגניסטן ופקיסטן, כדי להגן על משטרו של בשאר אסד, לאחר שכמעט הופל בידי האופוזיציה הסורית. לפי דוחות באיראן, יותר מ-4,000 איראנים נהרגו בקרבות בסוריה, האחרון שבהם, מוחמד חג'אג'י, שהוצא בשבוע שעבר להורג בידי דאעש, ומאז הפך באיראן לסמל המאבק נגד המשך המעורבות האיראנית בסוריה.מנגד, המשטר האיראני לא מסתיר את כוונותיו להמשיך להילחם בסוריה ומעבר לה. בדרשה שנשא ביום שישי האחרון, אמר האייתולה אחמד עלם אל-הודא, המקורב למנהיג העליון חמינאי: "הגבולות של איראן נמצאים כעת בעיראק, בסוריה ולאורך חופי הים התיכון".אל-הודא הגדיר את הכוחות האיראניים הנלחמים מחוץ לאיראן "מגיני הבית", וטען כי כאשר הם נלחמים בעיראק ובסוריה הם לא נלחמים מחוץ לגבולותיה של איראן, אלא במסגרת מה שכינה "חזית האסלאם"."מטרתם להפיץ את הדת" אמר אל-הודא, והתייחס להפצת האסכולה האיראנית-שיעית, במסגרת עקרון "ייצוא" המהפכה האסלאמית. אידיאולוגיה זאת תואמת את כוונת המשטר האיראני ליצור רצף טריטוריאלי-יבשתי המתחיל מטהרן, דרך בגדאד, ממשיך בדמשק ומסתיים בביירות.