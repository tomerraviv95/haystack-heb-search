עיתונאי סעודי פרסם היום (שני) כי סעודיה סירבה להסגיר את עימאד מורנייה, לשעבר מבכירי ארגון חיבזאללה, לידי ארצות הברית בשנת 1995. לפי הדיווח, הסיבה לסירוב הייתה התחשבות בכך שמורנייה הגיע לממלכה כדי לקיים את מצוות העלייה לרגל למכה. לטענת כתב העיתון "א-שרק אל-אווסט", משארי אלזאידי, מורנייה - שעמד בראש המנגנון הצבאי של חיזבאללה והיה אז המבוקש מספר 1 אצל המודיעין האמריקני - עשה את דרכו מחרטום שבסודאן לעיר הסעודית ג'דה. הדבר נודע לסוכנויות המודיעין של ארצות הברית, שדרשו מהסעודים להסגירו כשינחת, אך להפתעתם נתקלו בסירוב. בדיווח צוטט "גורם בכיר", שטען כי יורש העצר לשעבר, האמיר נאיף, שכיהן אז כשר הפנים הסעודי, התעקש שלא למסור את מורנייה לידי האמריקנים – אף על פי שידע כי מדובר באדם ש"ביצע פשעים נגד סעודיה". הגורם הסביר כי המדיניות הסעודית היא לאפשר לכל אדם שחפץ בכך לממש את זכותו הדתית לעלות לרגל למכה בחופשיות.הרקע לפרסום הוא ניסיונה של ריאד להדוף ביקורת המופנית נגדה לאחרונה מצד קטר ואיראן בכל הנוגע לקיום העלייה לרגל. בדוחא ובטהרן השמיעו טענות לפיהן הסעודים הופכים את המנהג המוסלמי ל"עניין פוליטי", בצל המשבר החריף בין מדינות המפרץ. בדיווח הובאה דוגמה נוספת ל"נחישות של סעודיה לאפשר לכולם לעלות לרגל", כאשר היא אפשרה לאזרחים לובים ועיראקים להגיע לשטחה גם במהלך המצור האווירי שהוטל על משטריהם של מועמר קדאפי וסדאם חוסין. "על אזרחים איראנים לא נאסר לעלות לרגל לסעודיה ולו פעם אחת, למרות כל פשעיו של משטר חומיני", נכתב עוד.