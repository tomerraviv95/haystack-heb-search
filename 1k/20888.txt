במערכת הפוליטית נשמעו היום (ראשון) קריאות להטיל עונש מוות על עומר אל-עבד, המחבל שביצע את הפיגוע הקשה בחלמיש ביום שישי. בפיגוע נרצחו יוסי סלומון, בן 70, וילדיו אלעד (36) וחיה (46). טובה סלומון, רעייתו של יוסי סלומון, בת 68, נפצעה בינוני."קיימת אפשרות של עונש מוות בבתי הדין הצבאיים", אמר יו"ר הבית היהודי, שר החינוך נפתלי בנט. "אין צורך בחקיקה, רק לבקש. אני קורא לתביעה הצבאית לדרוש עונש מוות למחבל שרצח את משפחת סלומון".חברתו של בנט לסיעה, שרת המשפטים איילת שקד, הוסיפה: "לרוצחי ילדים ומשפחות מגיע עונש מוות. בבית המשפט הצבאי עונש כזה קיים בהחלטת פה אחד של השופטים. זה המקרה לדרוש עונש מוות לרוצח".קריאה דומה השמיעה גם סגנית יו"ר הכנסת, נאווה בוקר (הליכוד), שאמרה כי "לא הרבה מודעים לכך, אבל על פי החוק הצבאי בידי הפרקליטות הצבאית קיימת האפשרות לדרוש עונש מוות. יש לגזור עונש מוות על המחבל עומר אל עבד שרצח בדם קר שלושה בני אדם לעיני ילדי המשפחה".ח״כ שלי יחימוביץ (המחנה הציוני) ‏התייחסה לדברים, ואמרה כי קריאות של שרי ממשלה לעונש מוות למחבל הן קריאות סרק הבאות כתחליף למשילות. "כל בר דעת מבין כי לא מדובר בעונש, כי למוות הזה בדיוק ייחל המחבל המתועב, וכי הקריאה לא תיושם ותיוותר כקריאת נקם פופוליסטית", אמרה יחימוביץ'. "מצער ומדאיג ששרי הקבינט בוחרים באתגורו של ראש הממשלה מימין מטעמים פוליטיים בלבד, במקום לעסוק בפתרונות שימנעו פיגועים רצחניים ומזעזעים כמו זה שהיה בליל שבת".כרמי גילון, לשעבר ראש השב"כ, התייחס גם הוא לדברים בתכנית "בחצי היום" בכאן ב', ואמר כי "לא הוכח שזה אפקטיבי במלחמה בטרור. מחבל שיוצא לפגע, גם כך לא חושב שייצא בחיים".