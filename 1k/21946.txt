נכים חסמו בשעות הצהריים (חמישי) את כביש 1 בין מחלף ענבה לשער הגיא לכיוון מזרח. התנועה הופנתה לכביש 431, ואילו הבאים מכיוון לטרון הופנו לכביש 3. המשטרה ביקשה מהנהגים להימנע מלהגיע לאזור ולפנות לדרכים חלופיות, ועדכנה כי צפויים עומסי תנועה באזור. ההפגנה, שהחלה בסביבות השעה 12:30 ונמשכה שעה קלה, היא חלק מהמחאה המתמשכת להעלאת קצבת הנכות.מוקדם יותר הבוקר חסמו הנכים את כביש 4 לכיוון דרום ליד מחלף גבעת שמואל. המשטרה הפנתה את התנועה לכיוון כביש 5. ההפגנה תואמה עם המשטרה ונמשכה כשעה.המפגינים דורשים להשוות את קצבת הנכות הכללית, שעומדת היום על 2,342 שקלים, לשכר המינימום. כמו כן מוחים המפגינים על כך שהמתווה המסתמן ישפר רק את מצבם של מיעוט מקרב הנכים, ואף הוא אינו מתקדם. להפגנה שותפים ארגוני הנכים השונים בהם "נכה, לא חצי בן אדם", קואליציית המאבק והפנתרים.עופר סופר, שנעצר במהלך ההפגנה האלימה סמוך לאשדוד, הצטרף למפגינים היום סמוך לגבעת שמואל. "אנחנו נאבקים למען השוואת הקצבה לשכר המינימום לטובת הנכים, אנחנו רוצים שכולם יקבלו שכר מינימום", אמר סופר בהתייחס למתווה המסתמן שמקדם ראש הממשלה באמצעות ראש המועצה הלאומית לכלכלה פרופ' אבי שמחון, שהופקד על הנושא. לפי המתווה, הקצבה תעלה בכפוף לשינוי החוק ל-4,000 שקלים לנכים שלהם מעל 90% אחוז נכות רפואית, בעוד שאר הנכים יקבלו קצבה של 3,200 שקלים.היום צפויה להסתיים תקופת הארכה שביקשה הממשלה מבג''ץ בנושא העתירה על קצבאות הנכות שהגישו ארגון "נכה, לא חצי בן אדם" ושופטות בית המשפט המחוזי תל אביב בדימוס ציפורה ברון וברכה אופיר-תום. על פי הארגון, עד שעות הצהריים צפויה להימסר החלטת שופטי בית המשפט העליון לגבי המשך הליך העתירה.לפני כשבועיים הכנסת הגישה את תגובתה לעתירה, שבה נטען כי הנכים לא הוכיחו שאי אפשר להתקיים מ-2,342 שקלים. "אנחנו מבקשים מהציבור להביע תמיכה במאבק של כולנו על הזכות הבסיסית לקיום בכבוד. אין אדם בישראל שיכול להתקיים מ-2,342 שקלים, ודאי לא אדם נכה", מסרו בארגון.שלשום התקיימו הפגנות במסגרתן חסמו המפגינים את כביש 4 מצומת אור עקיבא לכיוון דרום, ואת כביש 2 ממחלף החבצלת לכיוון צפון. ההפגנה האחרונה לא תואמה עם המשטרה, בשונה משאר ההפגנות שנערכו בשבוע האחרון.