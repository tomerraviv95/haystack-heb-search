עימותים פרצו הערב (שני) בשער האריות שבכניסה להר הבית בין שוטרים לבין פלסטינים. במקום פרצה מהומה כשאנשי דת מוסלמים, מלווים באנשי ווקף, הגיעו להר הבית וקיימו תפילה מחוץ למתחם במחאה על הצבת המגנומטרים במקום. כלי תקשורת פלסטינים דיווחו על שישה פצועים בעימותים.מהמשטרה נמסר כי בעקבות תפילת המחאה התפתחה התקהלות באזור, ופלסטינים החלו ליידות אבנים וחפצים לעבר השוטרים. בתגובה, אלה השתמשו באמצעים לפיזור הפגנות והדפה אותם לכיוון הכביש הראשי. כוחות משטרה נוספים הוזעקו למקום.כלי תקשורת פלסטיניים דיווחו כי שישה בני אדם נפצעו בעימותים עם השוטרים. נטען כי בין הפצועים נמצא מוסטפא ברגותי, מזכ"ל "תנועת היוזמה הלאומית הפלסטינית", שנפגע מכדור גומי של שוטרים.מוקדם יותר היום התקשר ראש הממשלה הפלסטיני, רמי חמדאללה, לראש ממשלת ירדן כדי לעדכן אותו במה שמכנים ברמאללה "ההסלמה של ישראל בירושלים". לפי דיווחי התקשורת הפלסטינית, השניים דנו בהצבת המגנומטרים בכניסה להר הבית בעקבות הפיגוע ביום שישי האחרון.במקביל, מנהיג חמאס, אסמאעיל הנייה, שיבח את המתפללים המסרבים להיכנס למתחם מסגד אלאקצה דרך המגנומטרים. "אנו מחזקים את ידי אלה העומדים מול המתנחלים, שמטמאים את הר הבית", הכריז הנייה.