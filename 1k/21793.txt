המשטרה עצרה לפנות בוקר (ראשון) תושב הצפון בן 32, החשוד כי סחט את בנק יהב. על פי החשד, הוא איים לחשוף נתונים של לקוחות הבנק אם לא יקבל יותר ממיליון שקלים במטבע הווירטואלי ביטקוין. מעצרו הוארך בשלושה ימים בבית משפט השלום בראשון לציון.מהחקירה עלה כי האיש עבד בעבר בחברה שסיפקה שירותי פרסום לבנק יהב, והוא פוטר ממשרתו. לפי החשד, מלבד סחיטת הבנק, הוא ניסה לסחוט גם חברות נוספות במשק.יחידת המשא ומתן של המשטרה התנהלה מול החשוד בסחיטה באמצעות התכתבויות דואר אלקטרוני, משום שהוא הסווה את זהותו ברשת. בתיבת הדואר האלקטרוני שלו אותרו 20 הודעות של התכתבות בינו לבין הבנק ויתר החברות שניסה לסחוט. במשטרה ציינו כי הבנק והחברות המדוברות לא נפגעו כתוצאה מניסיון הסחיטה.נציג המשטרה אמר בדיון שהתקיים בבית המשפט כי יש חשד ראשוני שלחשוד היו שותפים נוספים לעבירה, אך בינתיים אין עצורים נוספים בפרשה. נציג המשטרה הוסיף כי החשוד מסרב למסור לחוקרים ססמאות לטלפון ולמחשב, מה שמקשה על חלק מהחקירה.מבנק יהב נמסר בתגובה: "לאחרונה התקבלה בבנק הודעה מספק שירותי משלוח מיילים שיווקיים, שלפיה אירעה פריצה למאגר המידע שלו . מדובר, כאמור, בחברה חיצונית אשר אינה מחזיקה מידע פיננסי כלשהו על לקוחות הבנק."לאחר אירוע זה, התקבלה גם בבנק פניה מגורם אנונימי ובעקבות כך הבנק העביר את כל המידע הנדרש למשטרת ישראל, לרשות הלאומית להגנת הסייבר ולבנק ישראל. הבנק נוקט אמצעי אבטחת מידע מחמירים ביחס למאגרי המידע שלו ולא גילה כל פריצה אליהם. בדיקות נוספות נערכו גם על ידי הרשות הלאומית להגנת הסייבר וגם הן קבעו כי מערכות הבנק הן חסינות ולא קיים בהן כל דלף מידע". בבנק הודו למשטרה, לרשות הלאומית להגנת הסייבר ולבנק ישראל על מעורבותם בחקירה.