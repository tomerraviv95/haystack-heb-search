המשטרה עצרה אתמול (שלישי) תושב תל אביב בן 41 בחשד לאיומים על חבר הכנסת אורן חזן. לפי המשטרה, האיש פרסם פוסט בפייסבוק לפני כשבועיים ובו קרא לפגיעה בחבר הכנסת מהליכוד.החשוד נעצר בביתו ונלקח לחקירה. במהלך חיפושים במקום הוחרמו מחשב וטלפון נייד. היום הוא יובא לבית המשפט שלום בירושלים לדיון בהארכת מעצרו.חזן טען בתגובה כי המעצר מוכיח שקיימת הסתה בשמאל נגד אנשי ציבור בימין. "שנים מספרים לנו שהשמאל אינו אלים, אבל המציאות מלמדת בדיוק את ההיפך", נמסר בהודעה מטעמו של חבר הכנסת. "ההסתה והאיומים מצד השמאל הולכים וגוברים, בעידודה הפעיל של התקשורת שמסיתה נגד אנשי ציבור מהימין, והגבולות נמתחים כל פעם מחדש".לפי חזן, זו לא הפעם הראשונה שהוא מתמודד מול איומים ו"הסתה קיצונית" כלשונו. הוא ציין כי בהפגנה של "שוברים שתיקה" הופעלה נגדו "אלימות פיזית בוטה". ככל הנראה התייחס חבר הכנסת מהליכוד לאירוע שהתקיים בקריית אונו לפני כחמישה חודשים, בו תועד מורחק על ידי משתתפים בכנס של הארגון. "איש לא פעל נגדם וניתן היה לסבור שדמי מותר", אמר חזן היום."אני מקווה שבשמאל יבינו שגם הם אינם מעל החוק, והדם של נבחרי הציבור מהימין אינו פחות סמוק מהדם של אלו מהשמאל" הוסיף חזן והכריז: "גם כשקשה, לא ירתיעו אותי ובטח שלא יסתמו לי את הפה".ביום שני הודיע היועץ המשפטי לממשלה, אביחי מנדלבליט, כי החליט להגיש נגד חזן כתב אישום בעבירות של תקיפה והעלבת עובד ציבור, וכן התנהגות פסולה במקום ציבורי. לחזן עומדים 30 ימים לבקש שהכנסת תקבע כי תהיה לו חסינות בפני דין פלילי לגבי כתב האישום.המקרה שבגינו יוגש כתב האישום לבית משפט השלום בפתח תקוה, התרחש ב-2014, כשנה לפני שחזן החל לכהן כחבר כנסת. חזן הגיע לבית העירייה באריאל, לאחר שהוטל עיקול על מסעדה בבעלות אמו. הוא המתין למנכ"ל העירייה אבי עזר וצעק "בן זונה גנב, אני אזרוק אותך מפה".לפי טיוטת כתב האישום, לאחר שהמנכ"ל התעלם מחזן, האחרון נצמד אליו ודחף אותו בחוזקה "עד אשר המנכ"ל הוטח במעקה". בהמשך, חזן התפרץ אל לשכת ראש העירייה, ואיים עליו בצעקות כי "יטפל" בו ו"ידאג שלא ישב עוד בכיסא".בטיוטת כתב האישום צוין כי קיימת אפשרות שבית המשפט יתבקש להטיל על הנאשם עונש מאסר בפועל, אם יורשע.עורכי דינו של חזן, ציון אמיר ואפרים דימרי, מסרו: "קיבלנו בצער ובאכזבה ואף בתדהמה את החלטת היועץ המשפטי לממשלה להגיש כתב אישום בגין ויכוח בין שני פוליטיקאים, שהתרחש לפני שנים. רק לאחר היבחרותו של ח"כ חזן לכנסת הפיחו בתיק זה רוח חיים, וראוי היה שייסגר".