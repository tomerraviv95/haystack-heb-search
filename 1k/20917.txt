מוחמד אל-ג'וואוודה, בן 17 מהעיירה הירדנית דוואיימה, הוא הצעיר שדקר אתמול (ראשון) איש אבטחה ישראלי במתחם של השגרירות בעמאן ופצע אותו קל, באירוע שהוביל למשבר בין המדינות. אל-ג'וואוודה עבד עם אביו בעסק למכירת רהיטים וחי לצד שמונה אחים נוספים."אם הבן שלי שהיד - אני מאושר על כך", אמר זכריא אל-ג'וואוודה, אביו של הדוקר בראיון לעיתון הירדני "אל-ראד". האב אף קרא לעבדאללה מלך ירדן למצות את הדין עם מי שירה למוות בבנו. לדברי האב, הפעם האחרונה שבה הוא היה בקשר עם בנו הייתה אתמול בשעה 14:00, ואז סיפר לו הבן כי הוא הולך להרכיב חדר שינה בדירתו של אחד מעובדי השגרירות הישראלית, יחד עם חבר.באירוע שהתרחש באותה דירה כמה שעות לאחר מכן, התגנב אל-ג'וואוודה מאחורי איש אבטחה ישראלי, והחל לדקור אותו במברג. המאבטח, שנפצע קל, ירה בו למוות ויחד איתה נפגע גם בעל הדירה, שמותו נקבע מאוחר יותר. השלטונות בעמאן דורשים לחקור את המאבטח, אך ישראל מסרבת לכך בגלל חסינותו הדיפלומטית. לפי שעה, ירדן מונעת את פינוי אנשי השגרירות חזרה לישראל.