ילדה בת 10 מהכפר הבדואי ביר הדאג' שבנגב מתה אתמול (רביעי) בנסיבות שאינן ברורות. עוד בני משפחתה טוענים כי הילדה נפלה אל מותה, בחקירת המשטרה עולה כי מדובר בתאונת דרכים, וכי קרוביה מעורבים בניסיון לשבש את החקירה. אביה נעצר אתמול, והבוקר האריך בית משפט השלום בבאר שבע את מעצרו עד יום ראשון הבא. אמש הובאה הילדה לידי צוותי מד"א בכביש 222 בסמוך ליישוב כשהיא במצב אנוש, ועם פגיעות קשות. היא פונתה לבית החולים סורוקה שבבאר שבע. לפי החוקרים, אחת ההשערות המתקבלות לנסיבות המוות היא שהילדה נדרסה, והמשפחה מנסה לחפות על הדורס.חקירת המשטרה החלה לאחר שאתמול התקבל הדיווח במוקד 100 על פינויה של הילדה בידי צוותי מד"א, וקביעת מותה בבית החולים. חוקרי ובוחני משטרת ישראל הגיעו לבית החולים וליישוב לצורך איתור הזירה. "תפקידנו להגיע אל חקר האמת ומיצוי הדין במידה וימצא אחראי למקרה מותה של הילדה״ ציינו במשטרה.במהלך חקירת בני המשפחה עלו כמה גרסאות שונות לנסיבות פציעתה של הילדה, בהן נפילה מגובה ונפילה מחמור - טענות שלא עלו בקנה אחד עם הממצאים הקיימים ועם התקדמות פעולות החקירה. בתום חקירת אביה של הילדה, הוא נעצר בחשד לשיבוש החקירה ועבירות נוספות.