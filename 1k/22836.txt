חקירת התאונה הקשה שאירעה לפנות בוקר (שלישי) במחלף חולות שעל כביש 4, שם נהרגו שלושה צעירים כבני 25, מעלה כי הנהגים שהיו מעורבים בה ככל הנראה יצאו מרכביהם על רקע ויכוח בגלל תאונה קודמת. בשעה שהם עמדו בשוליים יצאו חלק מיושבי הרכב האחרים כדי להפריד ביניהם, ואז הם נפגעו ממשאית שהגיחה במהירות.בצהריים פורסם שמה של אחת משלושת ההרוגים בתאונה – רוקסנה ארונוב מאשדוד. לפני שאירעה התאונה, היא שבה עם בעלה הטרי ממסיבת הפתעה שארגן לרגל יום הולדתה. ארונוב נהרגה במקום והבעל נפצע באורח אנוש. במחלקת הטיפול הנמרץ של בית חולים תל השומר נאבקים על חייו שלו ושל פצוע נוסף מהתאונה. משפחתה של ארונוב קראה היום להגיע להלוויתה, שתיערך בבית העלמין באשדוד ב-14:30.התאונה התרחשה סמוך לשעה 03:30 לפנות בוקר, מעט צפונית למחלף חולות. צוות מגן דוד אדום שהוזעק לזירת התאונה קבע את מותה של רוסלנה ארונוב ושל שני נפגעים נוספים, כולם כבני 25. בעלה של ארונוב וצעיר נוסף פונו לבתי חולים. נהג המשאית שפגעה בהם נפצע קל וטופל במקום."כשהגעתי למקום המראה היה מזעזע. ראיתי שני כלי רכב פרטיים בשולי הכביש ובמרחק של כ-50 מטר עמדה משאית עם פגיעות מעיכה מקדימה, על הכביש שכבו 5 צעירים מחוסרי הכרה, צוותים גדולים שלנו הגיעו למקום והתחלנו לטפל בנפגעים", שחזר חובש מד"א, רן מנוסיס.בתאונה אחרת שהייתה הבוקר נפצע קשה צעיר בן 23 בתאונה בין משאית למכונית פרטית בכביש 9, סמוך למחלף אליכין. כתוצאה מכך המכונית עלתה באש, וצוות מד"א פינה את הנפגע לבית החולים הלל יפה בחדרה. נהג המשאית, שנפצע קל בתאונה, פונה אף הוא לבית החולים. לפנות בוקר נמצא גבר כבן 30 מוטל לצד אופניים חשמליים בדרך השלום בחדרה. האיש פונה אל הלל יפה במצב בינוני עם חבלה בראש. 