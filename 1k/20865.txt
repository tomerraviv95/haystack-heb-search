בפיגוע דקירה בחלמיש שבבנימין נרצחו אמש (שישי) שלושה בני משפחה. מחבל פלסטיני בן 19 פרץ לבית שהתקיימה בו חגיגה משפחתית ודקר למוות גבר כבן 60, ואת בנו ובתו, כבני 40. הוא דקר אישה נוספת, בת 68 ופצע אותה בינוני עד קשה. חייל בחופשה שהיה בבית שכן, לוחם ביחידת עוקץ, בא למקום, ירה במחבל דרך החלון, ופצע אותו פצעים קשים. הפצועה פונתה לבית החולים "שערי צדק" בירושלים. היא נותחה ומתאוששת.בהערכת מצב שקיים הרמטכ"ל, גדי איזנקוט, עם מפקדים בכירים, הוחלט לתגבר את הכוחות באזור יהודה ושומרון, נוסף על התגבור שכבר נעשה לקראת סוף השבוע. בעקבות הפיגוע פשט כוח צה"ל על כפר כובר, הסמוך ליישוב חלמיש, ממנו יצא המחבל. לוחמי חטיבת בנימין, יחד עם השב"כ, עצרו את אחיו של המחבל וביצעו מיפוי הנדסי של בית המחבל לקראת הריסה. כוחות הביטחון כיתרו את הכפר, ערכו סריקות למציאת אמצעי לחימה והחרימו כספים שיועדו לטרור.הבוקר הגיעו לזירת הפיגוע שר הביטחון, אביגדור ליברמן, והרמטכ"ל אייזנקוט, שקיבלו סקירה על האירוע וקיבלו הסברים על המתרחש.בצה"ל טוענים כי זהו פיגוע הטרור השלישי בשבוע האחרון שהוא "פיגוע השראה" בעקבות אירועי הר הבית. גורם צבאי בכיר אמר ל"כאן" כי גם לפני שנה וחצי פרץ גל פיגועים בעקבות אירועים הקשורים להר הבית, וכעת בצה"ל חוששים כי המתיחות סביב הר הבית תוביל לפעולות טרור נוספות של מפגעים בודדים. "מעבר לפעילות הננקטת, יש להרגיע את השטח", הוסיף הגורם הצבאי.