נשיא ארצות הברית דונלד טראמפ ומקבילו הרוסי ולדימיר פוטין קיימו פגישה חשאית במהלך פסגת G20 לפני כשבועיים בהמבורג שבגרמניה - כך אישר הלילה (רביעי) גורם בבית הלבן בפני סוכנות הידיעות "רויטרס". זאת, בנוסף לפגישה הרשמית ביניהם, לאחריה הודיע טראמפ כי פוטין הכחיש בפניו שארצו פעלה להשפיע על הבחירות לנשיאות שנערכו בנובמבר 2016.הגורם לא מסר פרטים על אורכה או תוכנה של הפגישה הנוספת. עם זאת, איאן ברמר, נשיא חברת הייעוץ הפוליטי "Eurasia", טען כי שני המנהיגים נועדו במשך כשעה במהלך ארוחת ערב בהשתתפות ראשי מדינות ובנות זוגם שנערכה בפסגה. הוא ציין כי טראמפ קם במהלך הארוחה מכיסאו והתיישב לצדו של הנשיא הרוסי, עמו שוחח "באופן פרטי ומוחצן".ברמר הוסיף כי היעדרו של מתורגמן אמריקני מהפגישה גרם להרמת גבות בקרב המנהיגים האחרים שנכחו בסעודה, וכינה זאת "הפרת פרוטוקול הביטחון הלאומי". בתיעוד המצולם מהאירוע נראתה רעייתו של נשיא ארצות הברית, מלאניה טראמפ, יושבת לצד פוטין.השיחה הממושכת נערכה ללא תיעוד רשמי מן הצד האמריקני ולא דווחה לציבור. זאת ברקע חקירת הקונגרס האמריקני את התערבות רוסיה בבחירות, ובמסגרת כך את הקשרים בין בכירים רוסים ובכירים בקמפיין טראמפ, אותם הכחיש האחרון.טראמפ תקף הלילה את כלי התקשורת שעסקו בנושא. בציוץ בחשבון הטוויטר שלו כתב נשיא ארצות הברית כי מדובר ב"סיפור חולני של חדשות מזויפות". לדבריו, הפגישה נערכה בסעודה שאליה הוזמנו כל ראשי המדינות שהשתתפו בפסגה. "החדשות המזויפות נעשות פחות ופחות הוגנות", הוסיף. "אפילו סעודה למנהיגים בגרמניה מוצגת כדבר מרושע".The Fake News is becoming more and more dishonest! Even a dinner arranged for top 20 leaders in Germany is made to look sinister!

