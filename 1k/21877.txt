ראש הממשלה בנימין פנה היום (שלישי) לבית המשפט העליון בבקשה לבחון את ההחלטה לחשוף את השיחות שניהל עם מו"ל "ישראל היום", המיליארדר היהודי-אמריקני שלדון אדלסון, ועם עורך העיתון לשעבר עמוס רגב. זאת לדבריו, משום שפסק הדין "פוגע פגיעה אנושה בזכות לפרטיות". נתניהו מבקש לקיים דיון נוסף בהרכב מורחב כדי "להכריע בסוגיות הרגישות הנובעות מספק הדין".את הבקשה הגיש נתניהו באמצעות עורך דין פרטי, פרקליטו יעקב ויינרוט. זאת לאחר שפרקליטות המדינה סירבה להגיש את הבקשה בשם ראש הממשלה.בהודעה מטעם נתניהו נכתב: "בפרק הזמן הקצר שחלף מאז פרסום פסק הדין, אנו עדים לנחשול עצום של פניות לחשיפת שיחות טלפון פרטיות ויומני פגישות פרטיות של עובדי ונבחרי ציבור רבים, וזו רק ההתחלה. אין זה מתקבל על הדעת ששרים, חברי כנסת, שופטים ועובדי ציבור אחרים יהיו נתונים לחשיפת שיחותיהם הפרטיות עם עיתונאים ובכלל. ראש הממשלה אינו מבקש מבית המשפט לבטל את החלטתו בעניין אדלסון ורגב מהסיבה הפשוטה שאין לו מה להסתיר".לפני כשבועיים קבע בית המשפט העליון כי יש לחשוף את תיעוד שיחות הטלפון שקיים נתניהו עם אדלסון ורגב. בכך קיבל את ערעורו של עיתונאי ערוץ 10 רביב דרוקר והפך את ההחלטה הקודמת של בית המשפט המחוזי בנושא. השופטים קבעו, כי יש לחשוף זאת במסגרת חוק חופש המידע. בנוסף, נפסק כי המשיבים ישלמו לעותרים 20 אלף שקל על הוצאות משפט."אין מדובר בעניין רכילותי בקשר שבין גורם שלטוני לבין בעליו או עורכו של עיתון", נימק בית המשפט העליון. "הקשר בין ראש הממשלה לבין ישראל היום מצוי על סדר היום הציבורי ומעסיק את הציבור ואת המערכת הפוליטית שנים... והובילו בין היתר גם לבדיקת מבקר המדינה". עוד נכתב כי "יש הקושרים בין יוזמות החקיקה להגבלת פעילות העיתון למהלכים שהובילו להקדמת הבחירות".