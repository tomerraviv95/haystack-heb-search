פרשת הצוללות לא מפסיקה לספק כותרות. הערב (רביעי) פשטו חוקרי היחידה להב 433 על לשכתו של מפקד חיל הים לשעבר, האלוף במילואים אליעזר (צ'ייני) מרום, שנמצאת בנתב"ג בגלל תפקידו כיו"ר מועצת המנהלים של רשות שדות התעופה. החוקרים החרימו מסמכים של מרום, שנחקר אתמול ושוחרר למעצר בית.מוקדם יותר הערב הסתיימה חקירתו של עו"ד דוד שמרון, המקורב מאוד לראש הממשלה בנימין נתניהו. שמרון, שייצג את איש העסקים והנציג של התאגיד הגרמני "טיסנקרופ" בישראל מיקי גנור, נחקר מאז שעות הבוקר, ונאסר עליו ליצור קשר עם כל המעורבים בפרשה. גנור עדיין נמצא במעצר, יחד עם המשנה לראש המל"ל לשעבר אבריאל בר יוסף.המשטרה חושדת, כי במשרדו של גנור נגרסו מסמכים הנוגעים לפרשה, אך יש לציין כי גריסת מסמכים נעשית שם כדבר שבשגרה. המסמכים הללו מגובים במחשב, כך שאין חשש לשיבוש החקירה בנושא. מעצרו של עו"ד רונן שמר, שעובד במשרדו של גנור, הוארך היום בפעם השנייה בחמישה ימים נוספים.בתוך כך, הערב נודע כי לאחרונה מסר עדות בפרשה גם יו"ר יש עתיד יאיר לפיד. הוא נקרא לעדות, משום ששימש כשר אוצר וחבר קבינט בתקופה שבה נחתמה עסקת רכש כלי השיט עם גרמניה.