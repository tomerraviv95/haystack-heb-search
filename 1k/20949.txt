אמו של המחבל שביצע את הפיגוע בחלמיש נעצרה הלילה (שלישי) בחשד להסתה. בין היתר היא חשודה כי בהתבטאויותיה האחרונות קראה לפגוע ביהודים. בנה, עומר עבד אל-ג'ליל בן 19 מהכפר כובר, רצח שלושה בני משפחה בביתם בליל שבת האחרון. גם אחיו של המחבל נעצר על ידי כוחות הביטחון, במסגרת פעילות של צה"ל והשב"כ, שעות ספורות לאחר הפיגוע. באותה פשיטה על הכפר כובר, ממנה יצא המחבל לפיגוע בהתנחלות הסמוכה, ביצעו הכוחות מיפוי הנדסי של בית המחבל לקראת הריסה. הכוחות כיתרו את הכפר, ערכו סריקות למציאת אמצעי לחימה והחרימו כספים שיועדו על פי החשד לטרור.כמו כן, במהלך הלילה עצרו כוחות הביטחון בשטחי יהודה ושומרון 26 מבוקשים, 22 מהם בחשד למעורבות בפעילות טרור עממי ובהפרות סדר אלימות לעבר אזרחים וכוחות הביטחון, חלקם פעילי חמאס. החשודים הועברו לחקירה. הם מצטרפים ל-29 מבוקשים שנעצרו בשטחי יהודה ושומרון בשבת, תשעה מהם נעצרו חשודים גם הם במעורבות בפעילות טרור עממי ובהפרות סדר אלימות לעבר אזרחים וכוחות הביטחון.שלשום הובאו למנוחות שלושת הנרצחים בפיגוע. כ-1,200 איש ליוו בדרכם האחרונה את יוסף סלומון, בן 70, וילדיו חיה ואלעד, בני 46 ו-36 בהתאמה, שנדקרו למוות במהלך ארוחה בביתם, שממוקם בקצה ההתנחלות חלמיש בסמיכות לגדר. בדרכו לבצע את  הפיגוע, כתב המחבל פוסט בעמוד הפייסבוק שלו, שאותו כינה צוואה. "אני עוד לא בן 20, יש לי חלומות ושאיפות רבות", כתב. "אהבתי את החיים, אך אילו מן חיים אלה, שנהרגים בהם הנשים והצעירים שלנו? מטמאים את אל-אקצא, ואתם ישנים. זו בושה". אביו של המחבל אמר לאחר הפיגוע כי לו ידע על כוונת בנו לבצע פיגוע, היה עוצר בעדו. עם זאת, הוא האישם את "הכיבוש" במעשה בנו.