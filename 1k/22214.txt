ראש הממשלה ויושב ראש הליכוד, בנימין נתניהו, פרסם הערב (חמישי) בחשבון הפייסבוק שלו כי בין השנים 2012-2015 הוא שוחח עם איל ההון והבעלים של עיתון ישראל היום בממוצע של 0.75 שיחות בשבוע. עם עורך החינמון בתקופה זו, עמוס רגב, שוחח נתניהו בממוצע 1.5 שיחות בשבוע. כלומר, לאורך שלוש שנים נתניהו שוחח כ-120 פעמים עם שלדון אדלסון וכ-240 פעמים עם עמוס רגב."אספר לכם משהו שכולם יודעים: כל הפוליטיקאים בישראל מדברים עם מו״לים, עורכים ראשיים ועיתונאים", כתב ראש הממשלה ויושב ראש הליכוד, "בין הפוליטיקה והתקשורת מתקיים שיח קבוע ומתמשך - כך מקובל בדמוקרטיה. כך נוהגים כל הפוליטיקאים בישראל, ומובן מאליו שביתר שאת בתקופת הבחירות".מידע זה נחשף בעקבות התביעה שהגיש העיתונאי רביב דרוקר בדרישה לפרסום השיחות בין האישים הללו. נתניהו הוסיף לצד המידע שחשף כי הוא "מתנגד עקרונית לחשיפת השיחות שמתקיימות בין פוליטיקאים לאנשי תקשורת. לדעתי ההתערבות הזאת ביחסים המורכבים בין תקשורת לפוליטיקה אינה משרתת את הדמוקרטיה, אלא להיפך. אין לקבל מצב שבו מקיימים סטנדרט אחד לי וסטנדרט אחר לכל השאר. אם חושפים - חושפים הכל".