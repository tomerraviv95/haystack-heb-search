בית משפט השלום בתל אביב האריך היום (חמישי) את מעצרו של השף רפי כהן עד מחר. בבוקר הותר לפרסם כי כהן נעצר אתמול בנתב"ג עם נחיתתו, זאת לאחר שנמלט מהארץ בזמן שמתנהלים נגדו שני משפטים וחקירה נוספת במשטרה.במהלך הדיון היום בבית המשפט, טען נציג המשטרה כי כהן איים להתאבד לאחר מעצרו על מנת להשפיע על השוטרים. כהן הכחיש את הדברים והטיח לעברו כי הוא משקר.בסופו של דבר קבע השופט, עידו דרויאן, כי מעצרו של כהן יוארך עד מחר. השופט אמר כי תיבחן האופציה להעבירו למעצר בית, אך רק אם יציג לבית המשפט שני אנשים שיפקחו עליו. נציגיו של כהן הציעו את אמו ואת דודתו של השף, אך דרויאן לא קיבל אותן והמעצר נותר על כנו.מלבד המשפטים המתנהלים בעניינו, השף לשעבר של מסעדת "רפאל" בתל אביב חשוד גם שאיים על עובדי בנק לאומי, בהם מנהלת סניף הבנק שלו. הוא חשוד כי איים עליה בפגישות פנים מול פנים וגם בהודעות טקסט.בעקבות חזרתו לארץ, המשפט נגד כהן בגין תקיפה של עובדיו אמור להתחדש בעוד שבוע. כהן הורשע בתקיפה והמשפט נמצא כעת בשלב הטיעונים לעונש.