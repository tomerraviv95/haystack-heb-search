שרים בליכוד אומרים כי ראש הממשלה בנימין נתניהו אמר להם כמה פעמים באחרונה כי הוא מעוניין להקדים את הבחירות - כך פורסם הערב (ראשון) בחדשות הערב בכאן 11. לדברי אותם שרים, נתניהו אמר להם בשיחות סגורות כי הוא מעוניין בהקדמת הבחירות בהקדם האפשרי, וזאת בגלל האהדה כלפיו בציבור - על אף החקירות המתנהלות נגדו. עם זאת, לדברי השרים ראש הממשלה אמר להם כי על אף רצונו, הקדמת הבחירות אינה אפשרית בגלל התנגדותם הנחרצת של ראשי הקואליציה למהלך. נתניהו, אמרו השרים, חושש כי אם יפרק את ממשלתו ויילך לבחירות, ראשי המפלגות הפועלות עם הליכוד יתנקמו במפלגת השלטון בעתיד. על רקע הפרשות בהן הוא מעורב, נתניהו טען כמה פעמים באחרונה כי מחנה השמאל מבקש להביא ל"הפיכה שלטונית" ללא בחירות. "לא רוצים להפיל רק אותי, רוצים להפיל את מחנה הימין", אמר בכנס ליכוד בחודש שעבר. "רוצים להפיל אותנו בלי בחירות. אני אומר לכם, לא בכדי, אנחנו מנצחים פעם אחר פעם בבחירות כי הבאנו את ישראל למצב הטוב ביותר בתולדותיה. הפכנו את המדינה לכוח עולמי עולה. מכיוון שגם השמאל וגם התקשורת, שזה אותו הדבר, יודעים זאת, הם מתגייסים למסע ציד אובססיבי וחסר תקדים נגדי ונגד משפחתי במטרה לבצע הפיכה שלטונית. המטרה שלהם היא להפעיל לחץ פסול ובלתי פוסק על גורמי אכיפה כדי שיגישו כתב אישום בכל מחיר בלי קשר לצדק".עוד אמר נתניהו אז כי "אם השמאל רוצה להתעמת איתנו על תפיסתו המדינית והכלכלית, יואיל לעשות זאת בקלפי. בבחירות הבאות בעזרת השם ובעזרתכם נקבל 40 מנדטים".