מצרים הציעה לחמאס מתווה לקידום עסקת חילופי שבויים - כך דווח הבוקר (חמישי) בעיתון הפלסטיני אל-קודס הרואה אור בירושלים. לפי המתוו המדווח, העסקה תתבצע בכמה שלבים.לפי הדיווח, מצרים הציעה עסקה שבמסגרתה חמאס ימסור מידע על גורל גופות החיילים והשבויים הישראלים, ובתמורה ישראל תשיב 39 גופות פלסטינים שנהרגו במבצע "צוק איתן" בקיץ 2014, 19 מהם פעילי חמאס. בשלב השני תשחרר ישראל את אסירי עסקת שליט שעצרה מחדש, והצדדים יחלו במשא ומתן לעסקת חילופי שבויים בחסות המודיעין המצרי.לדיווח אין אישור ממקור אחר ובחמאס טרם הגיבו על הפרטים. אתמול דיווח אתר אינטרנט במפרץ הפרסי מפי מקורות מצרים כי קהיר החליטה שלא לעסוק כעת בנושא ולא לפרוס חסותה על המגעים בסוגיית השבויים והנעדרים.בתוך כך, עיתון אל-אח'באר הלבנוני דיווח כי בחמאס ישאירו נציגות קבועה במצרים כדי לעקוב אחר יישום ההבנות שהושגו בינו לבין מצרים בסוגיות ביטחוניות ומדיניות. הנציג יהיה חבר בלשכה המדינית של חמאס, גוף ההנהגה של הארגון, ויוקצה לו משרד מיוחד. לא נמסרה זהותו.בשבוע שעבר נפגש נשיא הצלב האדום הבינלאומי, פטר מאורר, עם מנהיג חמאס בעזה, יחיא סינוואר. מקורות פלסטיניים אמרו לאתר החדשות הפלסטיני "מען" כי מאורר ביקש מסינוואר לאפשר לו לבקר את הנעדרים הישראלים בעזה, אך בדיווח לא נמסר מה היתה התגובה. קודם לכן אמר גורם בחמאס ל"כאן" כי בקשה כזו תסורב.בתוך כך, בכיר חמאס ביהודה ושומרון חסן יוסוף טען בראיון בלעדי לחדשות הערב בכאן 11 לפני שבוע כי הארגון מוכן לשתף פעולה עם ישראל בעסקת שבויים אם זו תמלא את חלקה ותשחרר את אסירי עסקת שליט.