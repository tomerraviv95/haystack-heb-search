שלושה צעירים בשנות ה-20 לחייהם נהרגו וארבעה בני אדם נוספים נפצעו בתאונת דרכים קשה שאירעה הלילה (שלישי) בכביש 4, בין מחלף יבנה ומחלף חולות. מצבם של שניים מהפצועים - קשה מאוד.התאונה התרחשה סמוך לשעה 3:30, כשמשאית פגעה בקבוצת צעירים שעמדו בשולי הכביש והתווכחו, ככל הנראה בעקבות תאונה קלה בין שני כלי רכב. המשאית הגיעה מכיוון דרום לכיוון צפון, ופגעה בהם בעוצמה. חובשים ופראמדיקים של מד"א קבעו במקום את מותם של שני צעירים וצעירה כבני 25. שני פצועים נוספים פונו לבית החולים שיבא בתל השומר במצב קשה מאוד עם פגיעה רב מערכתית, כשהם מורדמים ומונשמים. צעירה נוספת פונתה לבית החולים קפלן במצב קל ונהג המשאית שנפגע קל טופל במקום.המשאית הפוגעת. הנהג נפצע קל וטופל במקום"כשהגעתי למקום המראה היה מזעזע, ראיתי שני כלי רכב פרטיים בשולי הכביש ובמרחק של כ-50 מטר עמדה משאית עם פגיעות מעיכה מקדימה, על הכביש שכבו 5 צעירים מחוסרי הכרה, צוותים גדולים שלנו הגיעו למקום והתחלנו לטפל בנפגעים", סיפר חובש בכיר על אופנוע מד"א רן מנוסיס.בתאונה אחרת שהייתה הבוקר בין משאית למכונית פרטית בכביש 9 סמוך למחלף אליכין, נפצע קשה צעיר בן 23 . כתוצאה מהתאונה המכונית עלתה באש, וצוות מד"א פינה את הנפגע לבית החולים הלל יפה בחדרה. נהג המשאית, שנפצע קל בתאונה, פונה אף הוא לבית החולים. עוד בכבישים, לפנות בוקר נמצא גבר כבן 30 מוטל לצד אופניים חשמליים בדרך השלום בחדרה. האיש פונה אל הלל יפה במצב בינוני עם חבלה בראשו.