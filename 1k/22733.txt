ראש המודיעין המצרי, חאלד פאווזי, עדכן את מנהיגי משלחת חמאס שביקרו לאחרונה בקהיר, שהנשיא המצרי, עבד אל-פאתח א-סיסי, הנחה לזרז את הכשרת מעבר רפיח לשם פתיחתו, כך טוענים היום (שישי) מקורות פלסטיניים לעיתון אלחיאת.על פי הדיווח בעיתון, המצרים מתכוונים לפתוח את המעבר פעמיים בשבוע, כדי להקל על תושבי עזה ולצמצם את המשבר ההומניטרי ברצועת עזה, תוך התחשבות במצב הביטחוני בסיני. עוד דווח כי מי שיעמוד בראש הנציגות הקבועה של חמאס שהוחלט להקימה בקהיר, יהיה חבר הלשכה המדינית של הארגון, רווחי מושתהא, והוא ישמש ערוץ קשר ישיר בין מצרים לחמאס.בתחילת השבוע שעבר יצאה משלחת של בכירי חמאס, בראשות ראש הלשכה המדינית של חמאס, איסמעיל הנייה, לסדרת פגישות עם בכירים במודיעין המצרי בקהיר. לפי דיווחים, במשלחת לקחו חלק בין היתר גם מנהיג חמאס בעזה, יחיא סנוואר, וסגנו חליל אל-חייה, כמו גם בכירים מהתנועה בחו"ל, כולל מוסא אבו-מרזוק.על פי חמאס, המפגש המדיני בקהיר נועד לשפר את היחסים מול מצרים ובכך לקדם את פתיחת מעבר רפיח, וכן להביא לפיוס בין חמאס לרשות הפלסטינית.אתמול דיווח העיתון הפלסטיני אל-קודס, הרואה אור בירושלים, כי במהלך המפגש המדיני הציעה מצרים לחמאס מתווה לקידום עסקת חילופי שבויים, שתתבצע בכמה שלבים. בשלב הראשון ימסור חמאס מידע על גורל גופות החיילים והשבויים הישראלים, ובתמורה ישראל תשיב 39 גופות פלסטינים שנהרגו במבצע "צוק איתן" בקיץ 2014, 19 מהם פעילי חמאס. בשלב השני תשחרר ישראל את אסירי עסקת שליט שעצרה מחדש, והצדדים יחלו במשא ומתן לעסקת חילופי שבויים בחסות המודיעין המצרי. לדיווח אין אישור ממקור אחר ובחמאס טרם הגיבו על הפרטים.