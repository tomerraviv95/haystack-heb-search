מאות בני אדם הגיעו היום (שישי) לאזכרה במלאת שלוש שנים לנפילתו של סגן הדר גולדין במבצע "צוק איתן". באזכרה נאמו השר לביטחון פנים גלעד ארדן, ח"כ עמיר פרץ - יו"ר השדולה להשבת גופותיהם של הדר גולדין ואורון שאול וחבר הכנסת לשעבר, שכיב שנאן, ששכל את בנו בפיגוע בהר הבית לפני שבועיים. אביו של הדר גולדין, שמחה תקף בחריפות את שר הביטחון אביגדור ליברמן שהוזמן לטקס ולא הגיע.אביו של הדר, שמחה גולדין העביר ביקורת על הממשלה ואמר כי היה רוצה לתקן את ההסכם שחתם ראש הממשלה בנימין נתניהו עם החמאס. גולדין דרש שזו תהיה השנה האחרונה שבה הבטחות הממשלה להחזיר את הגופות יעמדו באוויר: " הייתה הבטחה של השרים, של ראש הממשלה ושל הצבא להביא את הדר לקבר ישראל. לפני שנתיים ההבטחה חודשה ע״י שר הביטחון הקודם, הייתם אתנו לפני שנתיים עם שרת המשפטים ועכשיו אנחנו שומעים את דבריו של השר ארדן שאני מקווה שיהווה דוגמא לשרים האחרים. אנחנו דורשים שזו תהיה השנה האחרונה שהדברים שנאמרים ע״י נציגי המשלה לא יעמדו באוויר. אנחנו צריכים הנהגה. בפניה עומדות שתי אפשרויות: להפעיל את כל מנופי הלחץ כדי שהחזקת חייל ע״י חמאס תהפוך מנכס לנטל. האפשרות השנייה היא להגיע להסכם שיסיים את מלחמת צוק איתן".שמחה גולדין תקף את השר ליברמן שלא הגיע לטקס כי שר הביטחון שולח אותנו לסיוט: "ליברמן אמר לנו יומיים אחרי יום הזיכרון שהדר ואורון יחכו כפי שאלי כהן מחכה. הוא שולח אותנו לסיוט. עומדת בפנינו הזדמנות בלתי חוזרת לסיים מערכה צבאית בהישג הטוב ביותר מאז יום כיפור סוף סוף. עומדת בפנינו ההזדמנות לתיקון. במקום הזה כאן נבחנים הערכים של שר הביטחון. ביקשנו ממנו להגיע לאזכרה והוא לא הגיע. הוא פועל בניגוד לערכים של צבא העם שעליו הוא מופקד".השר ארדן אמר כי עלינו לזכור היטב את מה שהדר נלחם עבורו: "בשם הערכים שהוא נלחם למעננו, עלינו להילחם למענו, להחזרתו לישראל". ארדן הוסיף שהדר גולדין מלווה אותו בהחלטותיו: "הייתי חבר הקבינט במהלך צוק איתן, ולעולם לא אשכח את יום השישי והקרב ברפיח. ומאז אני נזכר בהדר ובדמותו האצילית ובכך שהוא עדיין לא אתנו ועם משפחתו בישראל. כל נבחר ציבור וכל אזרח בישראל חייב לפעול למילוי חובה זו. גם אותי הדר מלווה בהחלטות חשובות. כך היה בתנאי הכליאה של המחבלים וח״כים שמבקרים מחבלים וביקורי משפחות מעזה שאין שום היגיון לקיים אותם".ח"כ עמיר פרץ אמר באזכרה כי מה שמאחד את המדינה זו הברית סביב החיילים שלנו: "הברית מבוססת על כך שמדינת ישראל, ממשלת ישראל מחויבת להחזיר את הבנים למשפחותיהם - חיים או מתים. ראיתי כיצד אנחנו מתמודדים היום עם אתגרים והחלטות, ואכן מדינתנו מלאה מחלוקות ושסעים. אבל יש דבר אחד שמאחד בין כולם, וזה הברית סביב החיילים שלנו. הם גורם מאחד במדינה שלנו, המשפחות ששילמו את המחיר, הזיכרון של הדר ושל חיילי צה״ל כולם".גם ח"כ שכיב שנאן נשא דברים וקרא להחזיר את גופות החיילים, אך לא בכל מחיר: "ליבנו אתכם. אנחנו מתפללים שגם אתם תזכו לגאווה במירכאות של להביא את בנכם לקבורה. אבל אני רוצה לבקש מכם בקשה חריגה: לא בכל מחיר. עלינו להיות חזקים ואסור שרוחנו תישבר, אסור שילמדו שאנחנו סחיטים ואנחנו מוכנים לשלם כל מחיר. המדינה היא הבית הטוב בעולם להיות יהודי אבל גם הבית הטוב בעולם להיות דרוזי".