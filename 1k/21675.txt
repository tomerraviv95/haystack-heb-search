נשיא ארצות הברית דונלד טראמפ חזר הלילה (רביעי) על טענתו כי מפגינים משני צדי המפה הפוליטית אשמים באירועי האלימות בשארלוטסוויל, במהלכם בוצע פיגוע דריסה ואישה אחת נרצחה. "הייתה קבוצה מצד אחד שהייתה רעה והייתה קבוצה בצד השני שהייתה מאוד אלימה גם כן", אמר הנשיא במסיבת עיתונאים שנערכה במגדל טראמפ.טראמפ אמר כי תגובתו מבוססת על עובדות ולא כל המפגינים בעצרת הימין הקיצוני בווירג'יניה היו נאצים. "תאמינו לי, לא כולם היו ניאו-נאצים", אמר, "לא כולם היו גזענים לבנים". לטענתו, רובם היו מפגינים תמימים שרצו למחות על התכנון להוריד את הפסל של הגנרל רוברט אדוארד לי, שהיה המפקד הכללי של צבא הקונפדרציה, שתמך בעבדות במהלך מלחמת האזרחים בארצות הברית.בסופה של מסיבת העיתונאים שאל טראמפ את הנוכחים: "האם אנחנו הולכים לשנות את הסטטוס של ג'ורג' וושינגטון ולהוריד את פסלו? האם אנחנו הולכים להוריד את הפסל של תומאס ג'פרסון?".דיוויד דיוק, לשעבר המנהיג של הקו קלוקס קלאן (KKK), שיבח את טראמפ לאחר מסיבת העיתונאים. "תודה לך הנשיא טראמפ על הכנות והאומץ לומר את האמת על שארלוטסוויל והגינוי למחבלים השמאלנים", כתב בציוץ בטוויטר.צ'אק שומר, פוליטיקאי יהודי ומנהיג המפלגה הדמוקרטית בסנאט, אמר בתגובה לדבריו של טראמפ כי "עצם זה שטראמפ אומר שאינו בוחר צד, הוא בוחר בבירור. כאשר דיוויד דיוק וגזענים מריעים לך, אתה שוגה מאוד".בהפגנות האלימות בסוף השבוע בשארלוטסוויל נרצחה אישה בת 23 ולפחות 19 בני אדם נפצעו באירוע דריסה. הדורס משתייך ככל הנראה למפגינים הניאו-נאצים. חלק מהמפגינים נשאו נשק, אלות ומגנים, וחלקם חבשו קסדות. שלשום גינה טראמפ את האירועים: "גזענות היא רשע, ואלה שגרמו לה הם פושעים ובריונים, כולל ה-KKK, ניאו נאצים וקבוצות שנאה אחרות. האומה שלנו נוסדה על בסיס הרעיון שכולנו שווים בעיני האל ושווים בפני החוק".ראש הממשלה בנימין נתניהו גינה אתמול את האירועים האלימים. בדף הטוויטר הרשמי של ראש ממשלת ישראל באנגלית כתב נתניהו כי הוא מזועזע מההתרחשויות האחרונות בארצות הברית. 