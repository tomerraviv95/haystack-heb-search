חסן רוחאני הושבע היום (שבת) לכהונה שנייה לנשיאות איראן ונשא נאום בפרלמנט האיראני בפני אישים מכובדים מרחבי העולם, לרבות שרת החוץ של האיחוד האירופי פדריקה מוגריני, שהגיעה לפרלמנט בכיסוי ראש.בנאומו, ששודר בשידור חי באיראן, רוחאני האשים את ארה"ב בכך שהיא מבקשת לחתור תחת הסכם הגרעין שנחתם בין המעצמות, והזהיר את הנשיא טראמפ כי פעולה כזאת תהיה מבחינתו התאבדות פוליטית: "אלה שמבקשים להרוס את הסכם הגרעין צריכים לדעת שמה שהם יהרסו, זה את הקריירה הפוליטית שלהם".רוחאני, שנבחר בשנית במאי האחרון לאחר שהבטיח לבוחריו שיפתח את אירן לעולם, אמר היום: "ארה"ב איננה מחויבת ליישום הסכם הגרעין. היא הוכיחה לעולם, ואפילו לבנות בריתה הוותיקות, כי היא שותפה שלא ניתן לסמוך עליה". הנשיא האיראני הוסיף: "איראן לא תהיה הראשונה שתפרוש מהסכם הגרעין, אבל היא לא תבליג על ההפרות החוזרות והנשנות של ארה"ב".ההסכם שנחתם ב-2015 בין איראן לבין 6 המעצמות, ביניהן ארה"ב, הביא להסרת מרבית הסנקציות נגד איראן בתמורה להאטת תכנית הגרעין האיראנית. רוחאני משקיע מאמצים בהגנה על ההסכם – הישגו הגדול בכהונתו הראשונה – ומתנגד למדיניות אמריקנית נוקשה כלפי איראן. בתגובה לתכנית הטילים של איראן והפרת זכויות אדם בשטחה, הסנאט האמריקני הצביע ביולי האחרון בעד שורה של סנקציות חדשות נגד המדינה.