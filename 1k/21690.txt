המנכ"ל העולמי של הליגה נגד השמצה, ג'ונתן גרינלבט, תקף היום (רביעי) את נשיא ארצות הברית, דונלד טראמפ, משום שהשווה את המפגינים הדוגלים בעליונות הגזע הלבן בשארלוטסוויל לאלה שהפגינו מולם. "יש לנו היסטוריה בארצות הברית בה הנשיא מתייצב כנגד שנאה וגזענות. היום, בפעם השניה בארבעה ימים, הנשיא טראמפ עשה את ההיפך", אמר גרינלבט."בואו לא נשכח", הוסיף גרינבלט, "כל הפגנת הימין הקיצוני הייתה בנויה על גזענות ועל אנטישמיות קונספירטיבית. הצועדים הצדיעו במועל יד ונופפו בדגלים ועליהם צלבי קרס, ענדו בגאווה סיכות עם צלבי קרס ולבשו בגאווה חולצות ועליהן צלבי קרס, וכן צעקו 'זיג הייל'. שלט בהפגנה הכריז כי 'התקשורת היהודית בירידה'. שלטים אחרים הכריזו כי 'היהודים הם ילדי השטן'. מפגין אחד מן הימין הקיצוני אמר כי 'אוהבי היהודים הדפוקים ממיתים אותנו בגז' ואחר קרא למפגינים היהודיים מן עבר השני 'יהודונים'".עוד נכתב בהודעה של גרינבלט, העומד בראש ארגון המבוסס על מאבק באנטישמיות ובשנאה, כי "אין שום הצדקה לעליונות הגזע הלבן ושום מקום לקנאות ולגזענות המתועבת הזו. זה לא אמריקני וזה צריך להיות מגונה ללא שום היסוס. לנשיא טראמפ היה דפוס של הסתמכות על דעות קדומות. מה שראינו בשבת היה מפגן שנאה, פשוט כך".הנשיא טראמפ חזר הלילה על טענתו כי מפגינים משני צדי המפה הפוליטית אשמים באירועי האלימות בשארלוטסוויל, במהלכם בוצע פיגוע דריסה ואישה אחת נרצחה. "הייתה קבוצה מצד אחד שהייתה רעה והייתה קבוצה בצד השני שהייתה מאוד אלימה גם כן", אמר הנשיא במסיבת עיתונאים שנערכה במגדל טראמפ.טראמפ אמר כי תגובתו מבוססת על עובדות ולא כל המפגינים בעצרת הימין הקיצוני בווירג'יניה היו נאצים. "תאמינו לי, לא כולם היו ניאו-נאצים", אמר, "לא כולם היו גזענים לבנים". לטענתו, רובם היו מפגינים תמימים שרצו למחות על התכנון להוריד את הפסל של הגנרל רוברט אדוארד לי, שהיה המפקד הכללי של צבא הקונפדרציה, שתמך בעבדות במהלך מלחמת האזרחים בארצות הברית.דיוויד דיוק, לשעבר המנהיג של הקו קלוקס קלאן (KKK), שיבח את טראמפ לאחר מסיבת העיתונאים. "תודה לך הנשיא טראמפ על הכנות והאומץ לומר את האמת על שארלוטסוויל והגינוי למחבלים השמאלנים", כתב בציוץ בטוויטר.באירוע דריסה בסוף השבוע בשארלוטסוויל נרצחה אישה בת 23 ולפחות 19 בני אדם נפצעו. הרשויות מעריכות כי הדורס משתייך ככל הנראה למפגינים הניאו-נאצים. חלק מהמפגינים נשאו נשק, אלות ומגנים, וחלקם חבשו קסדות. שלשום גינה טראמפ את האירועים: "גזענות היא רשע, ואלה שגרמו לה הם פושעים ובריונים, כולל ה-KKK, ניאו נאצים וקבוצות שנאה אחרות. האומה שלנו נוסדה על בסיס הרעיון שכולנו שווים בעיני האל ושווים בפני החוק".