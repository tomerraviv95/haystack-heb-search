המינהל האזרחי והיועץ המשפטי לאזור יהודה ושומרון גיבשו לפני יותר משלוש שנים חוות דעת, שבה הציעו דרך להכשרתם של מאות מבנים בשטחים שהתברר כי הם לא חוקיים, אולם עד היום ממתינים במינהל האזרחי לתשובת משרד המשפטים. כך פורסם הבוקר (חמישי) לראשונה בכאן ב'.במסמך שנחשף הבוקר כותב המינהל האזרחי כי "במרץ 2014 המינהל האזרחי והיועץ המשפטי באזור יהודה ושומרון גיבשו חוות דעת המאפשרת הכשרת מבנים שנגרעו מהקו הכחול ומצויים בתכנית בניית עיר בתוקף, חוות הדעת הוצגה למשרד המשפטים ולצוות ההסדרה. ממתינים לאישור חוות הדעת".גורם במשרד המשפטים אומר כי מדובר בחוות דעת שהוצגה ליועץ המשפטי הקודם ועוד בטרם נכנסה השרה איילת שקד לתפקידה. לדבריו, באותה חוות דעת הציג המינהל האזרחי כמה אפשרויות להכשרה מאות מבנים שהוצאו אל מחוץ לקו הכחול. היועץ המשפטי לממשלה בנוכחי קיים דיון בעניין בסוף 2016, וסיכם את הדיון ללא המלצה מה לעשות ולכן עדיין לא נעשה דבר באשר למעמדם של אותם מאות מבנים.שלשום פורסם בכאן כי יש 3,455 מבנים לא חוקיים ביהודה ושומרון שחוק ההסדרה אמור לחול עליהם, וביניהם 1,048 מבנים שהוצאו אל מחוץ לקו הכחול בעקבות בדיקה מחודשת שערך המנהל האזרחי בשנים האחרונות לקו הכחול, כלומר בתים שקיבלו בעבר אישורים אך בעקבות הבדיקה התברר כי למעשה הם מחוץ לקו הכחול של הישובים.מדובר צה"ל נמסר בתגובה: "הנושא נידון בדיונים פנימיים במשרד המשפטים, בהשתתפות גורמי הפרקליטות הצבאית. אין בכוונתו לפרט על אודות תוכנם של דיונים אלו".