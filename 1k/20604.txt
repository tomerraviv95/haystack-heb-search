אנטון רומן, שנרצח בחודש שעבר בשדה סמוך לרחובות, היה סוכן משטרתי שהצליח לחדור לתוך ארגון הפשע של האחים לביא. כך הותר הבוקר (שישי) לפרסום.לבית המשפט המחוזי בלוד הוגש היום כתב אישום בגין מעורבות ברצח נגד שלושה מחברי הארגון. הנאשמים הם עמוס לביא, בן 26 מרחובות, קרוב משפחתם של ראשי ארגון הפשע; רומן אגרונוב, בן 30 מאופקים; ודוד פלוס, בן 36 מאשקלון.רומן, עבריין מאזור השפלה שפעל בשורות ארגון הפשע, אותר וגויס על ידי היחידה המרכזית של מחוז המרכז במשטרה. הוא פעל כסוכן במשך כמה חודשים, ועל פי המשטרה "הפעלתו הובילה לחשיפה וסיכול של שורת התארגנויות פליליות לצורך פגיעה באחרים"."רבים חבים את חייהם לפעולתו של הסוכן", אמרו היום במשטרה. עוד ציינו, כי רומן אף סייע לפיענוח מהיר של רצח פנימי בתוך ארגון הפשיעה, שהבשיל לכתבי אישום נגד המעורבים באירוע. אולם, בסופו של דבר, המשטרה לא הצליחה לשמור על הסוכן שלה. חבריו של רומן, שהצליחו להבין כי מדובר בסוכן, ביצעו לו תרגיל של "כיפה אדומה" ורצחו אותו ביריות.המשטרה והפרקליטות כאמור הצליחו לגבש כתבי אישום נגד שלושה מהמעורבים ברצח. אולם, הם לא הצליחו לאסוף ראיות שיובילו אל האחים לביא, שעומדים בראש ארגון הפשע.