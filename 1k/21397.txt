בית הדין הצבאי לערעורים הודיע הערב (שני) כי יקיים מחר דיון בבקשתו של אלאור אזריה לדחות את מועד כניסתו לכלא, שמתוכנן ליום רביעי הקרוב. הדיון יתקיים מחר בשעה 08:30 בבוקר בנוכחות אזריה, שהורשע בהרג מחבל מנוטרל בחברון במרץ 2016 ונדון לשנה וחצי מאסר.אזריה, שהשתחרר החודש, הגיש אתמול בקשה לדחות את מועד כניסתו לכלא. עם זאת, הפרקליטות הודיעה הבוקר כי היא מתנגדת לכך "לאור מעשי המבקש; נסיבות הרשעתו; ומאזן האינטרסים הצריכים לעניין". המשמעות היא שמועד תחילת מאסרו של אזריה נותר על כנו. לטענת הפרקליטות, ניתן להגיש בקשה לעיכוב בעונש רק כשפסק הדין חלוט, וזאת לאחר 30 יום מהמועד שבו ניתן פסק הדין. מכיוון שפסק הדין בעניינו של אזריה יהפוך לחלוט רק ב-7 בספטמבר 2017, אין לקבל את בקשתו, טענה הפרקליטות.במכתב התגובה, מציינת הפרקליטות הצבאית פסק דין של בית המשפט העליון מאוקטובר 2010, שקבע כי "אין בהגשת בקשה להקל בעונשו של נאשם לנשיא המדינה כדי לעכב ביצועו של עונש, שכן יש בכך משום עירוב שיקוליו של בית המשפט בשיקוליה של הרשות החוננת".בנוסף לכך, בפרקליטות הצבאית ציינו כי היענות לבקשת אזריה לעיכוב ביצוע עונשו, עלולה להוות "בסיס לעיכוב עונשיהם של כל מי שיורשעו על ידי בית דין נכבד זה (בית דין צבאי)".ביום חמישי האחרון הגיש אזריה בקשה לרמטכ"ל, גדי איזנקוט, להמתקת עונשו. בכך, הוא ויתר למעשה על האפשרות לבקש לערער פעם נוספת על הרשעתו לבית המשפט העליון. לאחר מכן פרסם הודעה מוקלטת בעמוד הפייסבוק שלו, ובה אמר כי הוא "נכנס לכלא בראש מורם", על אף שהוא "יכול היה לצאת זכאי". 