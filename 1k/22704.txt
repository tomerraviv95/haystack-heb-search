נשיא קוריאה הדרומית, מון ג'אה אין, אמר היום (חמישי) כי הוא מתנגד להבאת נשק גרעיני לארצו, וזאת למרות איומי קוריאה הצפונית. בראיון לרשת CNN אמר הנשיא כי הדבר יהפוך את השלום בין שתי המדינות לבלתי אפשרי ועלול להאיץ את ההתחמשות בצפון-מזרח אסיה.קוריאה הצפונית איימה הבוקר שתפעיל נשק גרעיני כדי "להטביע" את יפן ולהקטין את ארצות הברית ל"אפר ואפלה", בגלל תמיכתן בהחלטת מועצת הביטחון של האו"ם על הטלת סנקציות חדשות על פיונגיאנג. בהודעה שפרסם משרד התעמולה במדינה נמסר כי "ארבעת האיים (של יפן) יוטבעו על ידי פצצה גרעינית... יפן לא תתקיים עוד לצדנו".המתח באזור גבר משמעותית אחרי שקוריאה הצפונית ביצעה את הניסוי הגרעיני האחרון שלה, העוצמתי ביותר עד כה, בתחילת החודש. השבוע, 15 חברות מועצת הביטחון הצביעו פה אחד בעד החלטת ארצות הברית על סבב סנקציות חדש על קוריאה הצפונית שכולל חרם על ייצוא הטקסטיל הגדול של המדינה ועצירת אספקת דלק.בכיר במשרד הביטחון של יפן אמר בתגובה כי "ההודעה פרובוקטיבית ומבישה ביותר. זהו דבר שמעלה מאוד את המתח באזור ובלתי מקובל לחלוטין".למרות המתיחות, קוריאה הדרומית הודיעה כי תעביר שמונה מיליון דולרים דרך האו"ם לשכנתה מצפון כדי לסייע לנשים בהיריון ולילדים.קוריאה הצפונית מאשימה את ארצות הברית, שמחזיקה כ-28 אלף חיילים בקוריאה הדרומית, בתכנון פלישה אליה ומאיימת פעמים רבות להשמיד את בנות בריתה האסיאיתיות. ארצות הברית וקוריאה הדרומית עדיין נמצאות, למעשה, במלחמה עם קוריאה צפונית מפני שמלחמת קוריאה בשנות ה-50 במאה שעברה נגמרה בהפסקת אש ולא בהסכם שלום.בתקופה האחרונה התגבר המתח, ובמיוחד אחרי הניסוי הגרעיני בפצצת מימן שביצעה הדיקטטורה לפני כעשרה ימים. לטענת קוריאה הצפונית, מדובר בשלב נוסף ומשמעותי בדרך להשלמת תכנית הנשק הגרעיני של המדינה.זהו הניסוי הגרעיני השישי שעורכת קוריאה הצפונית, שהוביל לרעש בעוצמה של פי עשרה מהניסוי האחרון, שנערך בספטמבר 2016.נשיא ארצות הברית דונלד טראמפ אמר כי ארצו לא תהסס לתקוף את קוריאה הצפונית וכי "כל האופציות מונחות על השולחן". עם זאת, בהמשך הוא הבהיר כי הוא מעדיף שלא להשתמש באופציה הצבאית בסכסוך.