פרופסור עוזי ארד, יועצו לשעבר של ראש הממשלה בנימין נתניהו לביטחון לאומי, אמר הבוקר (חמישי) כי פרשת הצוללות היא רק "קצה הקרחון". בראיון לדורון צברי ושלום קיטל ברשת ב' תקף ארד את נתניהו, ואמר כי נכון להיום "קן השחיתות נמצא בקצה הפירמידה"."אני רואה היום את כותרות העיתונים, שאומרות שהצוללות 'צפות'. אז הייתי אומר על אותה השאלה: זה נכון שהן צפות, אבל זה רק קצה הקרחון. כשאני שומע שזו בפועל קרוב לוודאי הפרשה הקשה, המורכבת והחמורה ביותר בתולדות ישראל – אלה אכן פני הדברים", ציין ארד.איש המוסד וראש המל"ל לשעבר החמיא לעבודת המשטרה, ואמר: "כרגע המשטרה עושה את מלאכתה מן הסתם היטב, ואז אתם רואים את התוצאות. יש פה היבטים שנוגעים למנגנוני אכיפת חוק אחרים, משום שאם מה שאומר שר הביטחון לשעבר יעלון וגם שר האוצר לשעבר לפיד, שיש פה נזקים ביטחוניים מהותיים - אז פה יש גם גורמי ושומר סף וביטחון אחרים".פרופסור ארד סיפר, שהסימנים היו שם עוד כשכיהן כיועצו של נתניהו, אבל לדבריו גורמי אכיפת החוק היו מעורבים בפרשה כבר אז. "דווח לי על ידי גורם אכיפת חוק, שיש סימנים מטרידים לגבי התנהגות נפסדת של אחד האנשים שיש נגדו חשדות כבדים", הסביר ארד, תוך שהוא רומז למשנה לשעבר לראש המל"ל אבריאל בר-יוסף, שיובא היום להארכת מעצר נוספת. "אז זה היה בראשיתו".בהתייחסו לחקירות ראש הממשלה, קרא ארד למשטרה להמשיך בעבודה במלוא המרץ. "אני רוצה להשמיע קריאה מתוך אחריות והתמצאות בנושאים הביטחוניים - אין להרפות מהחקירה. אין לתעדף. אין להגיד פתאום 'בואו נגמור עם תיק 1000 ו-2000'. הנושא מאוד מורכב, מאוד מקצועי, אבל צודקים האנשים המוסמכים כמו שר הביטחון לשעבר יעלון, שאומר שיש פה בעיות. זה מגיע עד הקצה. האם יש קיני שחיתות? בוודאי שיש קיני שחיתות. בעבר גם היו קיני שחיתות, אבל היום קן השחיתות הוא בקצה הפירמידה. במידה רבה אומרים – הדג מסריח מהראש".