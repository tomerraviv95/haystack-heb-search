הוועידה התשיעית של מפלגת העבודה התכנסה הערב (חמישי) בגני התערוכה בתל אביב, במסגרתה הצביעו החברים ואישרו את ההצעה לבצע שינויים בחוקת המפלגה שיאפשרו ליושב הראש אבי גבאי לשריין מועמדים מטעמו ברשימה לכנסת הבאה. ניצחונו של גבאי במבחן הכוח הראשון שלו צפוי לחזק את מעמדו כיושב ראש המפלגה.ניסיון לטרפד את הדיון על השינויים בחוקה באמצעות עתירה לבית המשפט המחוזי בתל אביב כשל והצדדים הסכימו שוועידה חדשה תיבחר עד אפריל 2018.הוועידה נפתחה בנאום של יו"ר המפלגה, בו הוא תקף את הממשלה: "הממשלה הנוכחית משחיתה את המדינה, מסכנת את ביטחוננו ומפרקת את אחדותנו. אזרחים קמים כל בוקר מחדש ומגלים כמה עמוק הריקבון השלטוני בישראל. בכל יום נחשפים לעוד טפח של התרבות השלטונית"."כשהאנשים הכי קרובים לראש הממשלה הם עדי מדינה, זו פגיעה בכבודה הלאומי של מדינת ישראל. מעל כל הפרשות האלה מרחפת תרבות פוליטית מסוכנת שמרסקת את החברה הישראלית. ראש הממשלה וקבוצת הסייענים שלו מלמדים את אזרחי ישראל לשנוא אחד את השני במקום לכבד אחד השני". בהמשך כינה גבאי את הקואליציה "קואליציית הסלפי שמקדישה את סדר היום שלה לדימויים ולצילומים".בהמשך הנאום יו"ר המפלגה התייחס לאופן שבו המפלגה בהנהגתו תפנה לציבור הרחב: "זוהי משימה גדולה לשכנע את הציבור שאנחנו הבית שלהם, שאנחנו מציעים דרך הפוכה משל נתניהו. לא ננסה לשכנע מדוע הם לא. אין צורך. הציבור רואה את מצעד הנחקרים ומבין מדוע הם לא. נחזיר את התקווה להסדר מדיני עם שכנינו. נחזור לדבר על שלום, שלום שבנוי על ביטחון עצמי של עם חזק בדיוק כפי שראה זאת רבין. שלום הוא אינטרס ישראלי לפני כל דבר אחר. נציב אלטרנטיבה אמתית לשלטון. אנחנו ננצח".מאוחר יותר גבאי דיבר על המאבקים הפנימיים בתוך מפלגת העבודה: "אנחנו חייבים להפנות כל המשאבים שלנו החוצה. אם נמשיך להתעסק בעצמנו ובמאבקים פנימיים לא נצליח לגעת בלבבות האנשים. לא נפסיק לשמוע "אתם לא מגיעים לפריפריה". אם לא נדע להשתנות, למה שהציבור יאמין שנדע לשנות את המדינה? אני מתכוון לעשות הכול כדי שבמפלגה שלנו לא יהיו יותר מחנות".גבאי סיכם: "זו ועידה שמסמנת שפנינו לציבור הרחב ושיש לנו מחויבות שלנו לנצח".