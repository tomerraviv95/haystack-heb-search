שרי החוץ של מצרים, ירדן והרשות הפלסטינית צפויים להיפגש מחר (שבת) בקהיר לתיאום עמדות לקראת ביקור הצוות האמריקני של הנשיא דונלד טראמפ באזור. חתנו של טראמפ ג'ראד קושנר, השליח ג'ייסון גרינבלט, וסגנית היועץ לביטחון לאומי דינה פאוול, צפויים לבוא לאזור לקראת סוף השבוע הבא ולבקר בישראל וברשות הפלסטינית, לצד מדינות ערביות באזור ובמפרץ הפרסי (סעודיה, איחוד האמירויות, קטר, ירדן ומצרים).נציג אש"ף בוושינגטון חוסאם זומלוט, אמר אתמול לכתבים כי הפלסטינים מצפים לשמוע מהצוות האמריקני חזון ברור לגבי הדרך להשגת פתרון. לדבריו, הגיעה העת שפתרון שתי המדינות יאומץ ואנו רוצים לשמוע זאת. על פי דיווח של אחד הכתבים הערבים שהשתתפו בתדרוך, זומלוט הגדיר את ביקור המשלחת האמריקנית באזור מכריע.הצוות האמריקני צפוי להיפגש עם יושב ראש הרשות הפלסטינית מחמוד עבאס (אבו מאזן) ברמאללה ביום חמישי הבא. יועצו של אבו מאזן נביל שעת', אמר אתמול כי אינו אופטימי ואין לפלסטינים ציפיות גדולות מהביקור, בין השאר מאחר שממשל טראמפ טרוד בבעיות רבות בענייני חוץ ופנים. אנו לא רוצים משא ומתן לשם משא ומתן. אם לא יהיה פתרון שיביא למדינה פלסטינית ויפתור את סוגיות הסדר הקבע ובראשן שיבת הפליטים – זה לא יביא לשום דבר, אמר.