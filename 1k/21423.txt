ראש הממשלה, בנימין נתניהו, הגיע היום (שלישי) לבית החולים קפלן שברחובות לביקור אצל ניב נחמיה, בן 43, שנפצע קשה בשבוע שעבר לאחר שנאבק במחבל חמוש בסכין בסניף שופרסל ביבנה. במהלך הביקור נפגש נתניהו עם הוריו של נחמיה, הדסה ומרדכי, שסיפרו על שיפור ניכר במצבו של בנם.בפתח דבריו אמר ראש הממשלה כי "ניב הוא גיבור. הוא הסתער בידיים חשופות מול מחבל שטוף שנאה חמוש בסכין ובלם אותו. הוא מנע אסון גדול וכולנו התפללנו שהוא ייצא מזה. לפי מה שאנחנו רואים, התפילות שלנו נענו. אני רואה אותו עם משפחתו וזה פשוט מחמם את הלב. אני מחבק אותו בשם עם ישראל כולו". בהמשך ציין נתניהו כי הממשלה עושה מאמצים על מנת למנוע חדירה של מחבלים מהשטחים. "אני בא הנה מסיור עם הקבינט על קו התפר בדרום הר חברון וצפינו במקום שבו עבר אותו מחבל ועוד קודם לכן כבר הכינו צעדים שיקשו על מעברים כאלה וצעדים נוספים שלא אפרט כאן".ראש הממשלה שלח את תנחומיו למשפחתו של רב-סרן במילואים דודי זוהר, טייס מסוק האפאצ'י שהתרסק אמש בבסיס חיל האוויר רמון שבנגב. "בהזדמנות הזאת אני רוצה לשלוח תנחומים למשפחתו של הטייס, רס"ן דודי זוהר. אנחנו יודעים מה גדול הכאב. אנחנו גם שולחים איחולי החלמה מלאה לנווט שנאבק על חייו. זה יום בו אנחנו יכולים להגיד לטייסים היקרים שלנו שהם המגנים האמיתיים על מדינת ישראל וכולנו מאמצים אותם ללבנו".הוריו של נחמיה התייחסו למצבו של בנם ובחרו להודות לעם ישראל. "ברצוננו להודות לבורא עולם, לראש הממשלה ולעם ישראל היקר, על החיזוקים והתפילות להחלמתו של ניב. אתם מחזקים את ניב ואותנו מאוד, גם ניב מחזק אותנו בתעצומות הנפש שהוא מפגין. ניב נלחם כמו אריה ואנחנו מקווים שגם קובעי המדיניות ינהגו בצורה שתגן על כל עם ישראל ותשמור על אחדותו. מקווים לזמנים טובים יותר".ביום רביעי שעבר נפצע קשה ניב נחמיה, סגן מנהל סניף שופרסל ביבנה, לאחר שמחבל חמוש בסכין דקר אותו בפלג גופו העליון. לאחר חקירה התגלה כי המחבל הוא צעיר בן 19, תושב הכפר יטא שבדרום הר חברון, ממנו יצאו בין השאר שני המחבלים שביצעו לפני כשנה את פיגוע הירי במתחם שרונה בתל אביב בו נהרגו ארבעה בני אדם.