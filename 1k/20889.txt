הזמר אמיר פרישר גוטמן מת היום (ראשון) בגיל 41, יום אחרי שטבע בחוף בלתי מוכרז בעתלית. מותו נקבע בבית החולים רמב"ם שבחיפה, שם אושפז ביממה האחרונה. "הנהלת רמב"ם מודיעה בצער רב שלמרות כל המאמצים הרפואיים נקבע מותו של אמיר פרישר-גוטמן. תנחומינו למשפחה", נמסר מבית החולים. שעה קלה קודם לכן קבעו הרופאים כי לא נותר לזמר סיכוי להחלים. ד"ר מיקי הלברטל, סגן מנהל בית החולים רמב"ם, אמר כי "אחרי שבוצעו עוד מספר בדיקות מהבוקר ועד עכשיו, למעשה מיצינו את אפשרויות הטיפול השונות ואין לנו יכולות לעזור יותר". מנהל אגף טיפול נמרץ בבית החולים, פרופ' ירון בר לביא, אמר בשיחה עם כתבים כי הזמר מת במצב קריסת מערכות. "הוא בשום שלב לא חזר להכרה מרגע שביצענו את ההחייאה שלו כשהגיע למיון, אחרי החייאה ממושכת בשטח", אמר. פרישר-גוטמן טבע אתמול בשעות הצהריים, שני קילומטרים מדרום לחוף נווה ים. הזמר בן ה-41 נמשה מהמים כשמצבו קשה, לאחר שקפץ לעזרת אחייניתו שנסחפה עם המים ונקלע למצוקה. חובשים ופרמדיקים של מגן דוד אדום העניקו לו טיפול רפואי וביצעו בו פעולות החייאה במקום. לאחר מכן הוא הובהל לבית החולים רמב"ם בחיפה כשמצבו קשה והוא עם דופק.שרת התרבות מירי רגב ספדה היום לפרישר גוטמן. "זהו יום מעונן לתרבות הישראלית. הגלים שסחפו את אמיר אל מותו, סחפו את כולנו למערבולת של צער וגם של זכרון. התמודדותו, ניצחון רוחו בשנתיים האחרונות וגם במותו ישאירו חותמם בכולנו".הזמר הראל סקעת כתב בדף האינסטגרם שלו: "אמשיך להתפלל בשבילך, רק שהפעם אבקש מאלוהים שייתן לך מכל הטוב והחמלה כפי שמגיע לאיש שלבו היה טהור, טוב ואמיץ כמו שלך". מנחה הטלוויזיה אסי עזר כתב: "הלב נשבר עליו, על משפחתו ועל הגורל האכזר"."הפסקתי לבזבז את החיים"פרישר גוטמן נולד כאמיר פייגר ב-1976 בקרית חיים. בהמשך הוא קיצר את שם משפחתו ל"פיי" והוסיף את שם משפחתו של סבו מצד אמו, גוטמן.ב-1997 הוא הצטרף ללהקת הבנים "היי פייב" שזכתה לפופולריות רבה ונבחרה ללהקת השנה שלוש שנים ברציפות. אחרי פירוק הלהקה בשנת 2000, פרישר גוטמן הוציא שני אלבומי סולו, השתתף בפסטיגלים והפקות שונות ואף חיבר שירים לזמרים אחרים שזכו במקום הראשון בפסטיגל. פרישר גוטמן ביים במהלך השנים עשרות הצגות, בעיקר לילדים, כיכב במחזות זמר כמו "מרי לו" ו"הלהקה" של תאטרון הבימה והנחה כמה תוכניות טלוויזיה.על יציאתו מהארון אחרי גיל 30 סיפר בראיון ל"ישראל היום" כי "משלמים מחיר על יציאה מהארון, אבל היום אני שמח, נושם לרווחה, חופשי ומאושר. הפסקתי לבזבז את החיים שלי על לרצות אחרים. אני יכול להבין שיקולים של אמנים שבוחרים להישאר בארון, כי אחרת הם ישלמו מחיר מקצועי כבד".ב-2009 הוא נישא לבן זוגו ינאי פרישר וכעבור ארבע שנים נולד להם בן מאם פונדקאית. "תמיד רציתי להיות אבא", סיפר באותו ראיון ב-2013. "הייתי מוכן למהלך הזה כבר באזור גיל 29, אחרי שהיי פייב התפרקו. אני מניח שאם לא הייתי מכיר את ינאי, שצעיר ממני בחמש שנים, ולא הייתי צריך לחכות שגם הוא יבשיל עם הרעיון, זה היה קורה מוקדם יותר, כי הייתי מוקף כל הזמן בנשים בשלות ונהדרות שהציעו לי לעשות איתן ילד".ב-2016 תכננו חברי "היי פייב" הופעת איחוד אולם פרישר גוטמן חש ברע בחזרות והוא נשלח לבדיקות שבסופן אובחן כחולה סרטן לימפומה. הוא עבר סדרת טיפולים כימותרפיים ארוכה, והתכונן להשתלת מח עצם. אלא שבדיקה נוספת שנערכה בבית חולים בארה"ב גילתה כי האבחנה המקורית היתה שגויה, וכי הוא חולה במחלה חמורה פחות. "אני לא יודע מי כתב את התסריט של הדבר הזה. זו הזיה שממשיכה עד הרגע האחרון", אמר בסרט תיעודי על המקרה.פרישר גוטמן היה גם פעיל במחאה האחרונה נגד התנגדות משרד הרווחה לאימוץ ילדים על ידי זוגות חד מיניים. בראיון לתוכנית "שבע אקטואלי" בכאן 11 בשבוע שעבר, אמר: "יש פה ילדים במדינת ישראל שזקוקים לבית, שזקוקים לחום, שזקוקים לאוכל, ואנחנו יכולים לתת להם כי אנחנו אוהבים ואנחנו רוצים להעניק".