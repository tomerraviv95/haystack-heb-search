איש העסקים המקורב לבני שטיינמץ, שנעצר בחשד למעורבות בהלבנת הון, שוחרר הבוקר (שישי) למעצר בית של חמישה ימים. האיש שוחרר בתנאים מגבילים מבלי שהובא לדיון בבית משפט.אתמול נעצר איש העסקים על ידי שוטרים שהמתינו לו בנתב"ג עם נחיתתו בארץ. הוא הועבר לחקירה ביחידה הארצית לחקירות הונאה. איש העסקים חשוד שלקח חלק בפרשת הלבנת ההון בה מעורבים שטיינמץ ושורה של אנשי עסקים נוספים.השבוע פורסמו בחדשות הערב בכאן 11 פרטים חדשים מחקירת פרשת הלבנת ההון של שטיינמץ. במסגרת התיק, נחקר איש עסקים ישראלי המוכר בארץ ובאירופה, בחשד שקיבל משטיינמץ מיליוני אירו והעביר את מרבית הסכום כשוחד לפקידים ברומניה ולגורמי שלטון בגינאה.במשטרה חושדים כי ההעברה נרשמה כעסקת נדל"ן פיקטיבית בין שטיינמץ לבין אותו איש עסקים, ואף טוענים כי יש בידיהם ראיה משמעותית התומכת בחשדות. למרות זאת, עורך דינו של שטיינמץ, רונן רוזנבלום, אמר בתגובה כי "אם זו הראיה הדרמטית – אז אנחנו שבעי רצון"."הפרשה שבגינה נעצר בני שטיינמץ ברעש כה גדול נשענת על ראיות מפוקפקות", הוסיף עורך הדין רוזנבלום. "כל תכליתה לחפות על כך שבפרשת גינאה, שבגינה נחקר לפני שמונה חודשים, לא הוכחה וגם לא תוכח שום פעילות לא חוקית".