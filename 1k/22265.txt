ראש הממשלה, בנימין נתניהו, התחייב היום (ראשון) להגיש אחרי תקופת החגים הצעה ל"שיפור דרמטי במצבם של בעלי מוגבלויות בישראל". נתניהו הודיע בישיבת הממשלה כי גיבש מתווה מוצע, והוסיף כי הוא מתכוון לגבש ביחד עם שר האוצר, משה כחלון, הקלות נוספות שתובאנה לחקיקה."לאחר החגים אני מתכוון להביא לממשלה, ביחד עם שר האוצר, הצעה לשיפור דרמטי במצבם של בעלי מוגבלויות בישראל", אמר נתניהו. בין היתר, טען ראש הממשלה כי תקציב הנכים יגדל בתוך ארבע שנים בהיקף של ארבעה מיליארד שקלים, וכי הכנסתם של נכים שהוכרו כמי שאינם יכולים לעבוד לא תפחת מ-3,200 שקלים בחודש.מחאת הנכים (צילום: מרים אלסטר, פלאש 90)עוד התחייב ראש הממשלה כי הכנסת של נכים המוגדרים קשים לא תפתח מסכום של 4,000 שקלים בחודש, וכי קצבת נכה תקוזז רק מנכים המשתכרים 4,200 שקלים ומעלה בחודש. "כך נעלה את הנכים שנמצאים היום במצוקה הגדולה ביותר מעל לקו העוני", אמר נתניהו.ביום חמישי האחרון נמשכה מחאת הנכים בכל רחבי הארץ, עם חסימות כבישים בשורה של מוקדים. פעילים מארגוני הנכים גרמו לחסימות, בין היתר, סביב כיכר רבין שבתל אביב וכן בגביש גהה. הם עצרו את התנועה צפונית לאשדוד וגם חסמו את הכניסה לאזור התעשייה אפק שבראש העין. במשך זמן קצר נגרמו שיבושים גם בכניסה לנמל התעופה בן גוריון מכיוון כביש 1.הודעתו של נתניהו גררה תגובה נזעמת מצד מטה מאבק הנכים, שם מסרו כי הם דוחים מכל וכל את המתווה שהציע ראש הממשלה. "המתווה יותיר יותר מ-150 אלף בני אדם מתבוססים בקצבת עולב שאינה מאפשרת חיים", נמסר מהמטה. "לא נותיר פצועים בשדה הקרב של הפוליטיקאים, ולא ניתן לעשות קרבות הורדות ידיים של קרדיטים על הגבות השבורים שלנו".יוזם מאבק הנכים ויו''ר ''נכה לא חצי בן אדם'', אלכס פרידמן, אמר: "בשעה טובה ומבורכת ראש הממשלה התעורר והתייחס לנכים. רק חבל שהוא קם על רגל שמאל וממשיך לקדם את המתווה הגרוע והמפלה של פרופ' שמחון. אנחנו נמשיך להתנגד ולהחריף את המאבק, וקוראים להידברות ישירה עם ראש הממשלה. המאבק שלנו הוא על חיים בכבוד, לא על עצמות"."קרבות על קרדיטים". נתניהו וכחלון (צילום: אוליבייה פיטוסי, פלאש 90)גם ח"כ אילן גילאון (מרצ), שיזם הצעת חוק להשוואת קצבת הנכות לשכר המינימום, דחה את יוזמת נתניהו: "זו המשך מדיניות זריית החול בעיני הציבור. התחרות בין רה"מ לשר האוצר על קרדיט יותר חשובה לשניהם מאשר לעלות את קצבת הנכות. כל יוזמה בנושא שלא תכלול את עיקרון האוניברסליות וההצמדה לשכר המינימום - לא באה בחשבון".הנכים דורשים זה זמן רב להעלות את הקצבה הנוכחית, שמסתכמת ב-2,432 שקלים בחודש, בהתאם למתווה שעליו סיכם ראש הממשלה בנימין נתניהו. הם מוחים על "המקלות בגלגלים" של נתניהו, שלטענתם דחה את המלצת שר הרווחה חיים כץ להשוות את קצבת הנכות לשכר המינימום, בחר לדחות את המלצות ועדת זליכה וכן את את מתווה ביטן, שהוסכם על ידי ראשי כל סיעות הכנסת. לטענתם, הוועדה שמינה נתניהו בראשות פרופסור אבי שמחון נועדה "לתת את הכי מעט שאפשר תוך אפליה קשה בין נכה לנכה".