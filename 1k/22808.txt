הממשלה תודיע מחר (שלישי) לבג"ץ כי אין לו סמכות לכפות עליה את קיום המתווה הכותל, וכי היא אינה מתכוונת להחזיר את המתווה לדיון נוסף בממשלה. כך נחשף הערב (שני) בכאן רשת ב'.במענה לשאלת בג"ץ, אם ממשלת ישראל יכולה לשקול לחזור בה מהקפאת מתווה הכותל, תענה מחר המדינה כי הנושא הוחזר לראש הממשלה בנימין נתניהו, שהחליט לא להביא את זה לדיון נוסף בממשלה. לפיכך, ההקפאה קיימת והתשובה לבג"ץ היא שלילית.במענה לשאלה השנייה, ולפיה אם לדעת המדינה בג"ץ יכול לכפות על הממשלה את קיום מתווה הכותל המקורי, צפויה המדינה להשיב גם כן בשלילה, וכי אין עילה משפטית שלפיה בג"ץ יוכל לחייבה לקיים את המתווה.עו"ד אורלי ארז לחובסקי, מנהלת המחלקה המשפטית בתנועה הרפורמית, המייצגת את העותרים, מסרה בתגובה: "אם אכן זו עמדת המדינה שתוגש לבג"ץ, יש להצטער על כך שראש הממשלה לא טרח אפילו להביא את הענין לדיון בממשלה ועל כך שהמדינה ממשיכה להציג גישה מבזה ומשפילה כלפי יהודים שאינם מזדהים עם נוסח התפילה האורתודוכסי- חרדי". לדבריה, "אנו נעמוד על כך שבמקום המקודש ביותר לעם היהודי תינתן אפשרות תפילה שוויונית ומכבדת גם ליהודים המשתייכים לזרמים הרפורמי והקונסרבטיבי וכן לנשים המתפללות כמנהגן של נשות הכותל".עו"ד יזהר הס, מנכ"ל התנועה המסורתית, אמר בתגובה: "קיווינו שאולי, ברוח חודש אלול, ורגע לפני ראש השנה ויום כיפור, תתעשת הממשלה ותיענה להפצרת בית המשפט, אך התבדינו. תשובת הממשלה משקפת פחדנות, אין בה גרם אחד של חזון או מנהיגות, זו תשובה של ממשלה שיודעת היטב את שצריך לעשות, אך מעדיפה את האינטרס הצר על פני מסר של פיוס לעם היהודי". הס הוסיף כי "ממשלת ישראל יכולה היתה להעניק היום מתנה לעם היהודי לכבוד החג, אך היא בחרה, שוב בחרה, לירוק בפרצופו. זה עצוב".בדיון בעתירה לגבי אי קיום מתווה הכותל שנערך ב-31 באוגוסט החליטו שופטי בג"ץ כי על המדינה להשיב תוך 14 יום על שתי שאלות הנוגעות למתווה. המדינה ביקשה הארכה עד סוף החודש הזה ונתקלה בסירוב של הנשיאה, מרים נאור. היא מחויבת להשיב לבג"ץ עד מחר בשעה 10:00.ב-25 ביוני הקפיאה הממשלה את מתווה הכותל וטענה כי קידומו יהיה כרוך בהחלטה ממשלתית נפרדת. המשמעות בפועל היא שמירת הסטטוס-קוו ברחבת הכותל ואי-הקמה של רחבת תפילה מעורבת כמתוכנן.