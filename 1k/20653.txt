"לקחו אותה כי היא אהבה מישהו שלא מהדת שלה. כל יום אני פותחת את הוואטסאפ ושומעת אותה", כך סיפרה היום (ראשון) בקול רועד ובבכי תמרורים, אלהאם ספורי, אמה של הנרייט קרא, שבעלה הואשם הבוקר ברצח בתם לפני כחודש, לתכנית "בחצי היום" בהגשת אסתי פרז."באותו היום, בשעה 22:00 בדיוק, חזרתי מהעבודה. באתי הביתה, החלפתי חולצה. הנרייט דיברה בטלפון וצחקה", סיפרה האם. "אחר כך חזרתי לעבודה וכששבתי הביתה הכנסתי את המפתח בדלת ולא יכולתי לפתוח כי היה מפתח אחר מבפנים. הדלת נפתחה וראיתי אותה כשכולה דם. התחלתי לצעוק ולבכות: 'אלוהים, למה עשו ככה לבת שלי?'. ירדתי למדרגות, הלכתי לרחוב והתחלתי לצעוק. עד עכשיו אני לא מאמינה".אלהם המשיכה לספר על בתה ואמרה כי לא ידעה על מצבה של בתה ועל האיומים שהופנו כלפיה. "אם הייתי יודעת, חס וחלילה, הייתי לוקחת אותה ובורחת. לא הרגשתי. לא שמעתי איומים עליה לידי. כשהוא (סמי, האב המואשם ברצח) הרביץ לה אצל חברה שלה, אמרתי לו, 'אלוהים ישבור לך את הידיים, למה אתה עושה לה ככה?'. פעם סמי אמר 'הייתי כל החיים שלי בבית הסוהר, אני אהיה עוד פעם'. אבל הוא לא אמר את זה לידי".על הטענות נגד אלימות נגד הנרייט גם מצדה, אמרה האם: "בחיים שלי לא הרבצתי לה. זאת הנשמה שלי, העיניים שלי. היא הייתה חיה כמו נסיכה. גידלתי אותה לבד. היינו חיים על אבנים בלי דלתות, בלי חלונות, בלי כלום".לדבריה, אנשים אמרו לה שראו את אחיו של בעלה צוחקים כשבאו לנחם. "שאלתי אותו (בעלה), 'למה לא ענית לי ולא חזרת אליי? אני אומרת לך רצחו את הילדה, את הבת שלי', אבל הוא לא חזר ולא כלום. אחד שהרגו את הבת שלו, הוא לא שואל כלום?".הבוקר הוגש כתב אישום נגד סאמי קרא, אביה של הנרייט קרא בת ה-18 מרמלה, בגין רציחתה בחודש שעבר. על פי כתב האישום, הוא רצח את בתו בשלוש דקירות סכין על רקע מערכת יחסים שניהלה עם צעיר מוסלמי, שלטענתו "ביישה את המשפחה".קרא בת ה-18 החלה לצאת עם בן זוגה כשנה לפני הרצח. לפי כתב האישום, אביה ואמה התנגדו נחרצות למערכת היחסים ביניהם, איימו עליה ואף נהגו כלפיה באלימות בדרישה שתנתק עימו קשר. היחסים בינה לבין הוריה הידרדרו עד שהיא עזבה את ביתם ונאלצה להסתתר מחשש שיפגעו בה. היא אף התלוננה במשטרה על איומים קשים שהפנו אליה.כמה ימים לפני שנרצחה, איתרו ההורים את הנרייט בבית אמה של אחת מחברותיה ברמלה. אביה הופיע במקום לפנות בוקר, החל להתפרע והכה את בתו. בכתב האישום מתואר כי הוא אמר לה: "אני אשב כל החיים שלי בכלא, לא אכפת לי".בחודש שעבר תכננה קרא להתאחד עם בן זוגה, שסיים לרצות עונש מאסר, ולהתאסלם בעקבותיו. כשנודע הדבר לאב, הוא הופיע בדירה שבה שהתה ודקר אותה שלוש פעמים בסכין עד שמתה. "השקפתו הייתה שהתנהלותה, הקשר עם הצעיר ועזיבת הבית פגעו בכבוד המשפחה וביישו אותו", צוין בכתב האישום נגדו.