ראש אגף המודיעין (אמ"ן) בצה"ל, אלוף הרצל (הרצי) הלוי אמר הערב (חמישי) כי האיומים הביטחוניים על ישראל "חמורים אך אינם קיומיים". לדבריו, "האיומים נשקפים מצדם של ארגונים חמושים רובם במימון ובסיוע איראני. איראן החותרת להתבסס בלבנון בסוריה ועזה מציפה את האזור באמצעי לחימה קטלניים ובאידאולוגיה קטלנית. מנהיגיה מייחלים להשמדת ישראל אבל מי שנחשף לטפח מן העשייה המודיעינית, הביטחונית והצבאית יודע שתקוותיה צפויות להיכזב".הלוי, שנאם בכנס לציון 20 שנה למותו של נשיא המדינה וראש אמ"ן לשעבר חיים הרצוג, אמר כי "ישראל נהנית מעליונות צבאית מוחלטת. צה״ל פועל להרחקת המלחמה ולהתכוננות אליה. אנו מטפלים באיומים אלה בנחישות בקרובים כמו ברחוקים ואויבינו יודעים היטב את טעמו של השילוב בין מודיעין מדויק ליכולות מבצעיות".עוד אמר ראש אמ"ן כי "העולם של ספטמבר 2017 אינו העולם של 1975, עת החל הרצוג את כהונתו כשגריר באו"ם. הטכנולוגיה הולכת קדימה, הסדר העולמי הולך ומתערער. בעולם זה של השתנות טכנולוגית ונורמטיבית לישראל כמעצמה טכנולוגית ומדעית יש פתרונות לרבות ממדינות האזור והעולם. המדינות שהיו אויבותיה המושבעות של ישראל חתומות על הסכמי שלום ושוקעות בבעיות". דבריו של ראש אמ"ן נאמרו על רקע הודעת צבא סוריה הבוקר כי ישראל הפציצה מתקן צבאי בסמוך לעיר חמה, המזוהה כאתר לפיתוח נשק כימי. בהודעת הצבא הסורי נמסר כי לפחות שני חיילים נהרגו כתוצאה מהתקיפה, שבוצעה מתוך המרחב האווירי של לבנון וכללה ירי של כמה טילים של חיל האוויר הישראלי. הצבא הסורי אף הזהיר כי לתקיפה יהיו "השלכות", וכי היא מערערת את יציבות האזור.גורם המקורב למשטר אסד אמר ל"כאן" כי יועצים איראנים נהגו לפקוד את המתקן שהותקף הלילה בסוריה, וכי הוא אינו מוציא מכלל אפשרות שבמתקן היו יועצים איראנים גם בעת שהותקף. לדברי הגורם, במבנה שהותקף התבצעו פעולות סודיות, אך לדבריו הוא לא שימש לפיתוח ולייצור נשק כימי. "כל מלאי הנשק הכימי הסורי הושמד", אמר. לטענתו, למתקן נגרם נזק. אבל לא ברור אם הושמדו טילים שנועדו לחיזבאללה, כפי שטענו גורמי אופוזיציה בסוריה. חיזבאללה לפי שעה שומר על שתיקה.