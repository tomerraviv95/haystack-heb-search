"תרגיל השיגור הנוכחי הוא הצעד הראשון בפעולה צבאית של צבא העם הקוריאני באוקיינוס השקט והקדמה משמעותית לריסון גואם" - כך ציטטה הלילה (רביעי) סוכנות הידיעות הרשמית של קוריאה הצפונית את המנהיג קים ג'ונג און. קוריאה הצפונית מסרה, כי השיגור של הטיל הבליסטי לטווח בינוני שבוצע אתמול הוא צעד נגד התרגיל הצבאי המשותף של ארצות הברית וקוריאה הדרומית. קים ג'ונג און, שהורה על השיגור, אמר כי עוד תרגילים שמטרתם היא האוקיינוס השקט - נחוצים. האו"ם גינה הלילה את שיגור הטיל הבליסטי של קוריאה הצפונית שחלף מעל יפן, וכינה אותו "שערורייתי". הארגון דרש מפיונגיאנג לעצור את תוכנית הנשק שלה, אך לא איים בסנקציות חדשות נגד המדינה המבודדת.נשיא ארצות הברית דונלד טראמפ איים אתמול פעם נוספת לתקוף את קוריאה הצפונית בתגובה לשיגור. "ביחס לקוריאה הצפונית, כל האופציות על השולחן", נכתב בהודעה רשמית מטעם הבית הלבן. לדברי טראמפ, המשטר בפיונגיאנג משחק באש. "העולם קיבל את המסר של קוריאה הצפונית בצורה חדה וברורה", אמר הנשיא האמריקני. קוריאה הצפונית האשימה את ארצות הברית בכך, שהיא זו שדוחפת את המצב בחצי הקוריאני לסף פיצוץ וכי היא האחראית להשלכות ההרסניות.אתמול בלילה קוריאה הצפונית ביצעה ניסוי טילים נוסף, שבו טיל בליסטי שוגר אל האוקיינוס השקט, ממזרח ליפן. על פי גורמים בסיאול, הטיל הגיע לגובה של 550 קילומטרים וטס למרחק של כ-2,700 קילומטרים. מדובר בפעם הראשונה זה כשמונה שנים, שבה טיל ששיגרה קוריאה הצפונית חולף מעל יפן, שתושביה התבקשו להיכנס למרחבים מוגנים.