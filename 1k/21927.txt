ועד עובדי מפעל טבע-טק שבנאות חובב, ביחד עם ההסתדרות, הגיעו היום (רביעי) לפשרה מול הנהלת טבע, שלפיה מספר העובדים המפוטרים במפעל יופחת מ-175 ל-110 מפוטרים. בהסתדרות בירכו על הפשרה ומסרו כי ההבנות שהושגו "מבטיחות את המשך פעילות המפעל".מלבד הפחתת כמות המפוטרים, סיכמו הצדדים גם את תנאי הפרישה של העובדים שיפוטרו. בעקבות ההסכמות, מספר המפוטרים של טבע בארץ עומד כעת על 285 עובדים, כולל 175 עובדי המפעל בכפר סבא. לבקשת ועדת הכספים של הכנסת, הפיטורים נדחו לאחר תקופת החגים בחודש הבא.בטבע אמרו בתגובה: "מהלך רה הארגון אשר טבע ממשיכה ליישם בישראל מנוהל במטרה להבטיח את עתיד האתרים בישראל, ולייצר אופק תעסוקתי ארוך טווח לעובדיה. עובדים שהעסקתם תסתיים יזכו לחבילות ותנאים מהמיטיבים במשק. לצערנו, חרף ניסיונותינו הרבים במהלך השבועות האחרונים להגיע להסכמות גם עם וועד העובדים באתר כפר סבא – אין אנו יכולים לדווח, בשלב זה, על התקדמות דומה".בהסתדרות אמרו: "בתום הליך הידברות מורכב שנערך בשבועות האחרונים בין ההסתדרות וועד עובדי מפעל טבע טק בדרום לבין הנהלת טבע, הושגו הבנות המבטיחות את המשך פעילות המפעל השוכן באזור התעשייה נאות חובב. הנהלת החברה ניאותה להקטין באופן משמעותי את מכסת העובדים המיועדים לפיטורים ולהבטיח תנאי פרישה מוגדלים (עד 500%) לעובדים אשר יאלצו לסיים את העסקתם".עוד ציין דובר ההסתדרות כי "מכסת המפוטרים תכלול, בין היתר, עובדים שיהיו זכאים לצאת לפנסיה מוקדמת ועובדים שתוצע להם תכנית פרישה מרצון בתנאים מיטיבים. בהתאם להסכמות שהושגו, המהלך לא יצא אל הפועל אלא לאחר תקופת החגים ולא לפני תחילת חודש נובמבר 2017".בסוף החודש שעבר הכריזה טבע על מהלך קיצוצים נרחב, שכולל פיטורים של 350 עובדים. לדברי החברה, הפיטורים הם "שלב נוסף בתהליך הרה-ארגון והמיקוד העסקי בישראל, שמטרתו לחזק את התחרותיות של אתריה בארץ תוך ביצור מעמדם ומרכזיותם גם בעתיד".