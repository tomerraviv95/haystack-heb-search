שרים בליכוד, בכירים וחברי מרכז הביעו סלידה היום (חמישי) מדבריו של ראש הממשלה בנימין נתניהו אמש בכנס הרמת כוסית לכבוד ראש השנה. ראש הממשלה תקף בחריפות את התקשורת ואת מארגני ההפגנות נגד היועץ המשפטי לממשלה – מני נפתלי ואלדד יניב.שרים ובכירים בליכוד הביעו תרעומת על סגנונו של נתניהו ואמרו כי המתקפה שלו הייתה לא מידתית ולא עניינית, וכי דבריו כללו "התחשבנות מיותרת עם עיתונאים". חלק מחברי מרכז הוותיקים חשו אי נוחות מהדברים ואף עזבו את האולם במהלך הנאום: "הייתה תחושה שנתניהו הגזים בסגנון ובנוסח".ראש הממשלה בנימין נתניהו נאם אמש באירוע הרמת כוסית של המפלגה לכבוד ראש השנה בקריית שדה התעופה ותקף את התקשורת: "תעשיית הפייק ניוז בשיאה. כולם רואים את האמת על התקשורת המגויסת, את חוסר ההגינות של תעשיית הדכדוך... תראו איך הם מסקרים בהתלהבות אין קץ מדי שבוע את הפגנות השמאל, הפגנות שמטרתן להפעיל לחץ פסול על רשויות החוק כדי להגיש כתב אישום נגדי". ראש הממשלה התייחס גם למני נפתלי ואלדד יניב, מארגני ההפגנות נגד היועץ המשפטי לממשלה בפתח תקווה: "התקשורת הפכה את מובילי ההפגנות האלה ל״אבירי שלטון החוק״. איזה אבירים? איזה שלטון חוק? איזו מלחמה בשחיתות? איזו בדיחה!".על אופן הסיקור התקשורתי הוא הוסיף: "באיזה לעג והתנשאות ניסו להציג אותנו. הם לא רק בזים לנו, הם בזים לדמוקרטיה. הם עושים הכול כדי לפגוע בי וברעייתי כי הם חושבים שאם יפילו אותי ואותה - הם יפילו אותנו, את הליכוד, את המחנה הלאומי כולו".