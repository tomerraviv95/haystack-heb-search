משרד החוץ האמריקני הודיע היום (חמישי) כי רוסיה התבקשה לסגור את הקונסוליה שלה שבסן פרנסיסקו, כמו גם נציגויות נוספות של מוסקבה בוושינגטון ובניו יורק. בהודעה נמסר כי הסיבה לסגירת הנציגויות הרוסיות היא החלטת השלטון במוסקבה לצמצם את היקף הסגל הדיפלומטי של ארצות הברית ברוסיה."אנחנו סבורים שצמצום הסגל הדיפלומטי היה פעולה שגויה שמזיקה למערכת היחסים בין המדינות שלנו", נכתב בהודעה מטעם דוברת משרד החוץ האמריקני, הת'ר נוירט והוסיפה: "ברוח דומה, אנחנו מבקשים מהממשל הרוסי לסגור את הקונסוליה הכללית בסן פרנסיסקו ואת הנציגויות בוושינגטון ובניו יורק". תאריך היעד לסגירה הוא יום שבת הקרוב.בחודש שעבר הורתה רוסיה לארצות הברית לצמצם את הסגל הדיפלומטי ואת הצוותים הטכניים השוהים בשטחה בלמעלה מ-50%, ל-455 נציגים. הצעד בא כתגובה להצבעה בקונגרס בוושינגטון שבו אושרה חבילת סנקציות חדשה נגד מוסקבה.