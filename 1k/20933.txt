סוכנות הידיעות הירדנית "עמון" מדווחת כי עבדאללה מלך ירדן וראש הממשלה נתניהו שוחחו הערב (שני) בטלפון ודנו במשבר בהר הבית. בשעות האחרונות נפוצו שמועות לפיהן הירדנים מתנים את החזרתו של המאבטח הישראלי, שהיה מעורב בתקרית הירי אמש, בהסרת גלאי המתכות בהר הבית. הערב נמסר מלשכתו של ראש הממשלה כי "המגעים בין ישראל לבין ירדן התנהלו ביממה האחרונה באווירה של שיתוף פעולה". כמו כן, הובהר כי "לא הייתה דרישה ירדנית לכרוך את שובו של המאבטח בהסרת המגנומטרים בהר הבית".לפי הדיווחים בממלכה, במהלך שיחת הטלפון קרא עבדאללה לנתניהו למצוא פתרון למתיחות בהר הבית ו"להסיר את הסיבות למשבר המתמשך". הוא דרש מראש הממשלה למנוע הישנות של ההסלמה בעתיד ולכבד את הסטטוס קוו המונהג במתחם ההר.מוקדם יותר הערב הזהיר שליח האו"ם למזרח התיכון, ניקולאי מלאדנוב, מההשלכות של האירועים האחרונים וטען כי הם עלולים להשפיע על האזור כולו. "יש למצוא פתרון למשבר בהר הבית עד יום שישי הקרוב", אמר מלאדנוב והדגיש שהסטטוס קוו חייב להישמר.מלאדנוב הבהיר כי "ככוח הכובש, על ישראל לגלות איפוק, אך גם ברשות הפלסטינית צריכים לגלות אחריות ולא לעודד את האלימות". לסיום, טען שליח האו"ם כי האירועים האחרונים עשויים לגרום לטלטלה במזרח התיכון. "אסור לכם לטעות ולחשוב שהאירועים האלה הם מקומיים. הם משפיעים על מיליונים ואפילו על מליארדים, יש להם פוטנציאל להשפיע על האזור כולו. צריך להביא את הצדדים יחד חזרה למשא ומתן ולהגיע לפתרון האולטימטיבי בעיני מועצת הבטחון - שתי מדינות".מוקדם יותר פרסמנו כי המשטרה הציגה תכנית אבטחה חלופית לגלאי המתכות. התכנית כוללת שינויים מרחיקי לכת במערך האבטחה של העיר העתיקה, בין השאר התקנה של מצלמות חכמות שיאפשרו זיהוי פנים ואמצעי לחימה מוסלקים על חשודים. התכנית מציעה גיבוי של הכוחות הפועלים בעיר העתיקה והתקנת אמצעי אבטחה באזור כולו. עלותה של התכנית מוערכת ביותר מ-100 מיליון שקלים.בימים האחרונים קיימו קציני משטרת ישראל מגעים מול הווקף בנוגע לפתרונות מוסכמים לאבטחה בהר הבית. בווקף הבהירו כי הם מסרבים לכל שינוי טכנולוגי במערך האבטחה.