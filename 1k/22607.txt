טורקיה חתמה עם רוסיה על עסקה לרכישת מערכת ההגנה המתקדמת מפני טילים, S-400, ברכש שנאמד במיליארדי דולרים - כך פורסם הבוקר (שלישי) בכלי תקשורת במדינה. מדובר במערכת יירוט כלי טיס מתקדמת תוצרת רוסיה, הפועלת עם טילי קרקע-אוויר. נשיא טורקיה, רג'פ טאיפ ארדואן, אישר את החתימה על העסקה."חתמנו על עסקת רכישה של סוללות S-400 מרוסיה", מסר ארדואן לכלי התקשורת במדינתו. הוא הוסיף כי "נשיא רוסיה ולדימיר פוטין ואני נחרצים מאוד בנושא זה". מדובר בעסקת נשק ראשונה מסוגה בין טורקיה לבין רוסיה, והמשמעותית ביותר של אנקרה עם מדינה שאינה נמנית עם ברית נאט"ו.במדינות נאט"ו השמיעו לאחרונה ביקורת נגד הכוונה של טורקיה לרכוש את מערכת ההגנה מפני טילים, וקראו לה לבצע עסקאות מול החברות בברית. למרות זאת, באנקרה דחו את הטענות ומסרו כי רכישת המערכת עונה על צרכיה הביטחוניים של טורקיה."טורקיה חופשיה לבצע כל רכש צבאי שמבוסס על צרכי ההגנה שלה", אמר היום ארדואן. "אנחנו מקבלים בעצמנו את ההחלטות הנוגעות לעצמאות שלנו, ואנו מוכרחים לנקוט צעדי ביטחון כדי להגן על ארצנו".גם יועצו של נשיא רוסיה לענייני שיתוף פעולה צבאי, ולדימיר קוז'ין, אישר את החתימה על העסקה עם טורקיה. "חתמנו על החוזה ואנחנו מתכוננים ליישום", הצהיר קוז'ין. הוא הוסיף: "אני יכול להתחייב שכל ההחלטות שנלקחו בעסקה הזו משרתות היטב את האינטרסים האסטרטגיים שלנו - ולכן אנחנו לגמרי מבינים את התגובות של כמה ממדינות המערב המנסות להפעיל לחץ על טורקיה".