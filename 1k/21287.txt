ארבעה ימים לאחר שערעורו נדחה על ידי בת הדין הצבאי, הגיש היום (חמישי) אלאור אזריה, החייל המורשע בהריגה לאחר שירה בראשו של מחבל מנוטרל בחברון, בקשה לרמטכ"ל, גדי איזנקוט, להמתיק את עונשו. בכך, ויתר אזריה על האפשרות לבקש לערער פעם נוספת לבית המשפט העליון. אם לא תוגש בקשה לעיכוב ביצוע העונש, אזריה יחל לשאת בעונשו ביום רביעי הבא. בסמכות הרמטכ"ל לקבל את בקשתו של אזריה החל מ-7 בספטמבר.במכתב ששיגר לרמטכ"ל איזנקוט, ביקש אזריה כי העונש שהוטל עליו - מאסר של שנה וחצי - יומר בעבודות שירות. "אני רוצה לחזור לחיים רגילים, לשקם את חיי ואת חיי משפחתי", כתב אזריה. על הירי במחבל כתב כי "לו ידעתי מראש את שהתברר בדיעבד, שעל גוף המחבל לא היה מטען חבלה – לא הייתי יורה בו".בנימוקים לבקשה להמתיק את עונשו, ציין אזריה כי אביו לקה בשבץ מוחי מאז המשפט בעניינו, וכי אמו הגיעה למצב של תת-משקל. הוא הזכיר כי אביו שירת במשטרה במשך 30 שנים בהצטיינות. "אני אמור להמשיך את חיי עם כתם גדול של הרשעה בהריגה, שיפגע בי ולא יאפשר לי לעבוד בעבודות ממשלתיות", נכתב."למרות כל הקשיים, התנדבתי להיות לוחם. לפני הגיוס ייחלתי לשירות חובה קרבי על מנת לתרום כמה שיותר למדינה. שירתתי כחובש קרבי, חופ"ל, קשר, ואף צוינת כלוחם מצטיין גדודי ב-2015", המשיך אזריה וחתם: "אני מבקש להמיר את עונש המאסר שנגזר עליי לעונש שניתן לרצות בעבודות שירות. ברצוני לחזור לחיים רגילים, ולשקם את חיי ואת חיי משפחתי במטרה לאחות את השברים".ממטה המאבק לשחרור אלאור אזריה נמסר כי הם מברכים את אזריה על החלטתו. "המעשה יאה ללוחם אמיץ, שלא היסס לצאת אלי קרב וחתר למגע בעת סכנה", אמר רן כרמי בוזגלו, ממובילי המאבק הציבורי לשחרור אלאור אזריה."הדרישה להמרת עונש המאסר לגיטימית ואין להתנותה, בשום אופן, בהבעת חרטה. רק לאחרונה חזינו בנשיא ובראש ממשלה שפשעו ועונשם קוצר למרות שסרבו להביע חרטה. אנו גאים באלאור ונדאג שבמידה וחלילה יכנס לכלא, יהיה המעמד מפגן של עצמה והבעת אהבה ללוחם ולמשפחתו".עורכי דינו הקודמים של החייל המורשע, אייל בסרגליק, אילן כץ וכרמית שחיבר, מסרו בתגובה להחלטת אזריה שלא לערער: "עתה משהחליט אלאור שלא להגיש בקשת רשות לערעור ומשהוגשה בקשת ההמתקה ומהיכרותנו עם אלאור, ועל אף שאיננו מייצגים עוד את אלאור, אנו סבורים כי לנוכח הסאגה המתמשכת והסבל שעברו אלאור ומשפחתו כתוצאה מההליך הממושך, ומעורבותם של גורמים אינטרסנטיים שהבטיחו לו אף כי לא ישב אפילו יום, או הציעו לו עצות משפטיות שהיו מובילות לעונש נוראי, אנו קוראים לרמטכ"ל להמתיק את עונשו".עורכי הדין הוסיפו: "נעמוד לרשותו ולרשות המשפחה, בכל אשר יצטרכו את עזרתנו. אנחנו מגנים בכל תוקף את השתלחותו חסרת הרסן של עו"ד שפטל ברמטכ"ל. אנו כסניגוריו של אלאור, בערכאה הראשונה, התעמתנו קשות עם המערכת הצבאית והעומד בראשה, לטובת עניינו של מרשנו, אך מעולם לא חשבנו למתוח ביקורת לגופו של אדם ולא לגופו של עניין ובפרט שמדובר בביקורת לא עניינית שאינה תורמת ללקוח".ביום ראשון התבטא הרמטכ"ל בעקבות פסק הדין של בית הצבאי לערעורים, ואמר כי אם אזריה יגיש בקשה להקל בעונשו, כפי שעשה היום, אז היא "תישקל בכובד ראש". איזנקוט הדגיש כי "אזריה הוא לוחם צה"ל, ששירת כמו רבים מחיילינו בחוד החנית ולקח חלק באתגר המשותף שתכליתו מתן ביטחון לאזרחי מדינת ישראל".גם שר הביטחון, אביגדור ליברמן, שיגר מסר למשפחת אזריה לאחר דחיית הערעור ואמר כי "מוטב שלא יערערו על העונש, אלא יפנו לרמטכ"ל בבקשה חנינה". ליברמן הוסיף: "אין לי ספק כי הרמטכ"ל יתחשב בכל הנסיבות הקשות ובהיותו של אזריה חייל מצטיין".