שגריר סין בוושינגטון קרא אתמול (שישי) לארצות הברית לחדול מהאיומים על קוריאה הצפונית: "אני סבור כי ארצות הברית צריכה לפעול יותר למען שיתוף פעולה בין לאומי אמיתי בנושא הזה", כך אמר לעיתונאים באירוע של השגרירות הסינית. הוא הוסיף כי "על ארה"ב להימנע משיגור איומים נוספים. עליה להשקיע מאמץ במציאת דרכים יעילות לקיום דיאלוג ומשא ומתן".ביום שישי פיונגיאנג שיגרה טיל בליסטי נוסף מעל שמי יפן. באי הוקיאדו שביפן, התושבים הונחו להיכנס למקומות מוגנים. בארה"ב מעריכים כי הטיל הזה שוגר למרחק הרב ביותר בתולדות הניסויים הבליסטיים של קוריאה הצפונית.לדברי מנהיג הרפובליקה המבודדת, קים ג'ונג און: "המטרה הסופית שלנו היא להגיע לנקודת שוויון בעוצמה הצבאית מול ארצות הברית, כך שמנהיגי ארה"ב לא יעזו לדבר על פעילות צבאית מול קוריאה הצפונית", כך דיווחה היום סוכנות הידיעות הממשלתית.בתגובה לכך נשיא ארצות הברית דונלד טראמפ אמר כי הוא "בטוח יותר מתמיד כי האפשרויות של ארה"ב להתמודדות על האיום הצפון קוריאני יעילות ומוחצות. קוריאה הצפונית שוב הפגינה בוז מוחלט כלפי שכנותיה וכלפי הקהילה הבין לאומית כולה".