בכיר ברשות הפלסטינית טוען כי הוא אינו אופטימי לגבי יכולותיו של נשיא ארצות הברית דונלד טראמפ להשיג הסכם בין ישראל לפלסטינים. ברקע הגעתו אמש (רביעי) של יועצו המיוחד וחתנו של טראמפ, ג'ארד קושנר, לביקור רשמי באזור, אמר הבכיר לכאן כי כל עוד ראש הממשלה בנימין נתניהו בשלטון, לא יושג הסכם מדיני, וכי הוא תמה כי טראמפ עדיין סבור שביכולתו להשיג זאת.  לדבריו, מהביקור היום לא צפוי לצאת דבר. הוא אף הביע ספק רב כי האמריקנים יצליחו להביא להפסקת בנייה בהתנחלויות, כחלק מקידום פתרון שתי המדינות. קושנר והמשלחת האמריקנית תפגוש את נתניהו וכן את יו"ר הרשות אבו מאזן, במטרה להניע את המשא ומתן.נביל שעת', יועצו של אבו מאזן, אמר לעיתון אל-ערבי אל-ג'דיד כי ההנהגה הפלסטינית מעוניינת לדעת מה מטרת המשא ומתן שהצוות של טראמפ מדבר עליו, ומתח ביקורת על הרכב הצוות. "האמריקנים סבורים שמינוי יהודים אמריקנים עם קשרים לישראלים מסייע להתקדמות תהליך השלום, אך בפועל קורה ההיפך", אמר.חבר הנהגת פתח מוחמד שתאייה הוסיף כי הממשל האמריקני ייבחן במידת יכולתו לרסן את "ממשלת ההתנחלויות של נתניהו". הבכיר הפלסטיני שב ואמר בראיון לעיתון אל-חיאת כי האמריקנים אומרים בחדרים סגורים שהם תומכים בפתרון שתי המדינות, אך מסרבים לעשות זאת בפומבי.בנוסף לכך, מקורות פלסטינים אמרו הבוקר לעיתון א-שרק אל-אווסט כי האמריקנים רוצים הסכם שלום אזורי שיכלול בתוכו הבנות עם הפלסטינים, ולא מתייחסים אל הסוגיה הפלסטינית כסוגיה נפרדת, וזו נקודת מחלוקת בין הצדדים. "אבו מאזן סיכם עם בכירים הערבים שיוזמת השלום היא הבסיס לכל תהליך שלום ולא שום דבר אחר. יש הסכם פלסטיני-מצרי-סעודי-ירדני כי אין להכניס שינויים ביוזמת השלום הערבית", אמרו.