בית הדין האזורי לעבודה בחיפה קבע היום (שלישי) כי הליכי הפיטורים של כ-400 עובדי חברת חיפה כימיקלים בצפון יוקפאו עד 27 בספטמבר. ההחלטה התקבלה במסגרת עתירה שהגיש ארגון "כוח לעובדים", המאגד את עובדי המפעל שבמפרץ חיפה. הצדדים הסכימו לגשת להליך גישור, שאותו ינהל יובל רכלבסקי, לשעבר הממונה על השכר באוצר.נשיא בית הדין האזורי לעבודה, השופט אלכס קוגן, קרא להנהלת החברה בדיון שהיה הבוקר לשכנע אותו בכנות כוונתה לסגור את המפעל. מנהלי החברה אמרו בתגובה כי אם יינתן להם רישיון עסק והיתר רעלים - ישוב המפעל לפעילות מלאה. מנגד, ראש עיריית חיפה, יונה יהב, אמר בדיון כי לא יסכים שאנייה המובילה אמוניה תעגון בנמל חיפה במקומו של מיכל האמוניה היבשתי.(הפגנת עובדי חיפה כימיקלים בראשית השבוע. צילום: כוח לעובדים)הנהלת חיפה כימיקלים הודיעה בשבוע שעבר רשמית לעובדי המפעל במפרץ חיפה על החלטתה להפסיק את פעילות האתר. בראשית השבוע קיבלו העובדים את הזימונים לשימוע שלפני פיטורים, אך העובדים סירבו להתייצב לשימועים, ומנעו את כניסתם של 150 עובדי קבלן שהועסקו במקומם.החלטת הפיטורים הגיעה בעקבות המחלוקות בין המשרד לאיכות הסביבה לבין עיריית חיפה בכל הנוגע לחלופה לאספקת האמוניה למפעל. זאת, בשל הוראת בית המשפט לרוקן את מכל האמוניה שבמפרץ חיפה, שנדחתה עד 18 בספטמבר.בהנהלת חיפה כימיקלים החליטו שלא להותיר את עובדי המפעל בצפון במצב של חוסר ודאות לגבי עתידם, ולכן החלו את הליך הפיטורים. לעובדים הוסבר כי בסוף החודש הנוכחי יפוג היתר הרעלים ורישיון העסק של המתקן, וכי אין כוונה לחדשו.בתחילת החודש הודיעה ההנהלה כי היא החליטה לסגור את החברה, ולפיכך נאלצת לפטר את כל 1,200 עובדיה בצפון ובדרום. במכתב ששלח לראש הממשלה בנימין נתניהו, כתב בעל החברה, ג'ולס טראמפ, כי "לאחר מאמצים כבירים הגענו לנקודה שבה לא נוכל יותר להחזיק את פעילות החברה בישראל. למיטב הבנתנו, לא נקבל אישור לחזור לפעילות בעתיד הקרוב, ולכן אין לנו ברירה אלא לסגור את החברה לאלתר".בחודש שעבר, פנו חיפה כימיקלים והמשרד להגנת הסביבה פנו לבית המשפט העליון בבקשה לאפשר את ריקון מיכל האמוניה עד לינואר 2018. זאת, לאחר שהשופטים קבעו כי מערך האמוניה במפרץ חיפה מופעל לכאורה על ידי חיפה כימיקלים במשך שנים ללא רישיון עסק.