מקורות פלסטינים טוענים הבוקר (ראשון) כי השליח האמריקני, ג'ייסון גרינבלט, הודיע לפלסטינים כי המשא ומתן המדיני שיושק בקרוב בין ישראל לפלסטינים מתוכנן להימשך שנתיים. אולם, על-פי המקורות, הצוות האמריקני שנועד עם גורמים פלסטינים בשבוע שעבר לא הציג לוח זמנים לפתיחת המשא ומתן או 'מפת דרכים' להתקדמות בתהליך המדיני.בכיר פלסטיני אמר ל"כאן ועכשיו" כי "גרינבלט ניסה לקרב אותנו לעמדה הישראלית בסוגיות המשא ומתן השונות, במטרה לצמצם את הפערים ולייצר בסיס טוב יותר לחידוש המשא ומתן", והוסיף: "הוא ביקש מאיתנו להיות סבלניים כלפי בנייה מינורית בהתנחלויות".העיתון "אל-חיאת" מדווח הבוקר, בהתבסס על מקור פלסטיני, כי על פי המתווה האמריקני המתגבש לחידוש המשא ומתן, השיחות אמורות להימשך שנתיים ויוקמו חמש ועדות שיעסקו בסוגיות הליבה: גבולות, ירושלים, ביטחון, התנחלויות ומים. המקור הפלסטיני ציין כי הנשיא טראמפ לא צפוי להציג יוזמת שלום מפורטת, והוא יותיר לצדדים לשאת ולתת ביניהם ועל כל התקדמות באחת מהוועדות יוכרז בנפרד.בתוך כך, הפלסטינים מוסיפים להתייחס בביטול לדרישה האמריקנית להפסיק לשלם משכורות למשפחות מחבלים, אך מקורות פלסטינים ציינו כי גרינבלט הבהיר לבכירי הרשות הפלסטינית שמדובר בדרישה של הקונגרס, המתנה בכך את המשך הסיוע הכספי לרשות.