חושף השחיתויות בתיק סימנס, מורן גינוסר, פנה למחלקת החקירות והמודיעין ברשות לניירות ערך בדרישה לחקור באזהרה את מי שהיה היועץ המשפטי של חברת החשמל, דוד יהב - כך דווח הערב (שישי) בחדשות השבוע. עורך הדין דוד יהב כיהן בתפקידו 20 שנים, במהלכם גם התבצעו עסקאות השוחד. הוא העיד בפרשה אך לא נחקר כחשוד.רק לפני חודשיים הורשעו חמישה עובדים בכירים בחברת החשמל בקבלת מיליוני שקלים מחברת הענק סימנס בתמורה לקידום ואישור עסקאות הרכש מחברת סימנס. אלא שלא כל כספי השוחד אותרו, לרשויות החקירה לא ידוע עדיין היכן שמונה מיליון דולר ששולמו על ידי סימנס כדי לקבל פרוייקטים בחברה.חושף השחיתויות מורן גינוסר ועורך דינו ניר בן חמו מצאו תיעוד לכך שיהב מחזיק בלפחות 6 דירות שנקנו בתקופת עבודתו בחברת החשמל וכעת הם מבקשים לבחון את מקורות המימון. יהב מסר עדות בפרשה אך היא לא נתנה מענה הולם לשאלות בהן מדוע לא תבע על הנזקים שנגרמו לחברת החשמל על אף שהדברים היו ידועים. נראה כי פרשת סימנס בארץ וגם בעולם עדיין רחוקה מסיום.היועץ המשפטי לשעבר של חברת החשמל, עורך הדין דוד יהב, מסר בתגובה כי "הטענות כפי שנמסרו לנו על ידכם ממוחזרות, מופרכות ושקריות - ונדחו פעם אחר פעם על ידי גורמי האכיפה השונים. תלונה דומה הוגשה לפני שנתיים על ידי אותו גורם, נבדקה ונסגרה במהירות על ידי רשות ניירות ערך. מטרתה של התלונה והפרסום הערב היא להלך אימים ולפגוע בשמי הטוב, בשל מהלכים שהובלתי בעבר למיגור שחיתות בחברת החשמל. באשר לטענות, יודגש כי חלק מן הדירות המצוינות אינן בבעלותי מזה שנים רבות, חלק כלל לא היה בבעלותי וחלק אחר נמצא בבעלות ילדיי - האחראים לחשבונות החשמל בדירותיהם".