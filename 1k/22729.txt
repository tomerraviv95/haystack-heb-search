לפני יותר מחצי שנה הושלם פינוי ארבעים משפחות מהמאחז עמונה. טרם הפינוי, הממשלה התחייבה לפצות את מפוני עמונה, ומפוני תשעה בתים בעופרה, בארבעים מיליון ש״ח. בהחלטה התחייב משרד ראש הממשלה לגבש קריטריונים לפיצויים בתוך חודש וחצי, אלא שהערב (חמישי) פורסם בחדשות הערב בכאן11 כי בניגוד להחלטת ממשלה, במשרד רה״מ טרם גיבשו את הקריטריונים להענקת מענקי סיוע למפוני המאחז עמונה ותשעת הבתים בהתנחלות עופרה, והפיצויים המדוברים מתעכבים. בהחלטת ממשלה מיום 18.12.16 נקבע כי יועברו 40 מיליון שקלים למפונים, וכי משרד ראש הממשלה יגבש בתוך 45 יום את הקריטריונים להענקת הסיוע. אלא שלא רק שהכסף לא הועבר כמובטח, עד היום - למעלה משבעה חודשים לאחר המועד שנקבע, במשרד ראש הממשלה טרם גיבשו את הקריטריונים. כך עלה ממכתב שנשלח לפני יומיים מלשכת ראש הממשלה.ממשרד ראש הממשלה נמסר בתגובה: "אנו צופים כי גיבוש התבחינים יסתיים מיד אחרי החג. איסוף הנתונים לשם גיבוש התבחינים אורך זמן. לאחרונה הסתיימה עבודות המטה בנושא זה ובימים הקרובים תועבר טיוטת התבחינים להתייחסות משרד האוצר ומשרד המשפטים, כפי שנדרש בהחלטת הממשלה".בתוך כך, הבוקר נערך במנהל האזרחי ביהודה ושומרון דיון בנוגע להתנגדות שהגישו פלסטינים להקמת ההתנחלות עמיחי למפוני עמונה. הדיון הסתיים בלי שהתקבלה החלטה, וזאת תתקבל בהמשך. בקרב מפוני עמונה חוששים כי אם לא תתקבל החלטה בהתנגדות בימים הקרובים, הדבר יעכב לפחות במספר חודשים את קידום התכנית להקמת ההתנחלות החדשה - שאמור היה להתבצע מיד לאחר חזרת ראש הממשלה נתניהו ארצה, בערב ראש השנה.