עשרה בני אדם נפצעו היום (חמישי) באורח קל, בתאונה בין כמה כלי רכב בכביש החוף, באזור מחלף חוף השרון לכיוון דרום, כתוצאה ממרדף של המשטרה אחרי גנבי רכב. חובשים ופרמדיקים של מד"א העניקו לפצועים טיפול במקום, והכביש נחסם חלקית באזור המחלף בעקבות האירוע, אך נפתח לאחר זמן מה.על פי המשטרה, הכוח שהבחין בשני החשודים נוסעים בכביש החוף ניסה לעצור אותם, אולם השניים החלו להימלט בנסיעה מהירה כשהם מסכנים את המשתמשים בדרך. בסמוך למחלף שפיים, ביצע אחד השוטרים, שחש בסכנה, ירי באוויר, וכתוצאה ממנו שני הרכבים עצרו נסיעתם. במהלך הימלטותם פגעו החשודים בכלי רכב וגרמו לפציעתם של 10 נוסעי מונית. בסופו של דבר עצרה המשטרה את החשודים.הרכבים נגנבו מחיפה וטירת הכרמל על ידי גנבי הרכב מקלקיליה וטול כרם, החברים בכנופיית גנבי רכב. 