יו"ר הקואליציה, דוד ביטן, הבהיר היום (שני) כי החקירות ההולכות ומסתעפות סביב מקורביו של ראש הממשלה, בנימין נתניהו, אינן נוגעות לנתניהו באופן אישי. לטענת ביטן, נתניהו אמר לו כי הוא אינו מתכוון להתפטר מתפקידו – "גם אם יוגש נגדו בעתיד כתב אישום", לדבריו.בתדריך שמסר לכתבים, מתח ח"כ ביטן ביקורת על התנהלות המשטרה בחקירות פרשת הצוללות ופרשת בזק, שבשתיהן ניצבים במרכז מקורביו של נתניהו. "אין תקדים למצב הזה שהמשטרה בודקת כל שמועה ושמועה בנוגע לראש הממשלה", הוא תקף."גם בחקירת הצוללות וגם בחקירת בזק אין שום חשד נגד נתניהו", הדגיש ח"כ ביטן. "ועדיין, כתבו בתקשורת שהוא 'נע בין שתי חקירות'. אילו חקירות? אי אפשר להפיל את נתניהו בדרך אחרת, אז מנסים להעצים גם את החקירות וגם את הנחקרים".דבריו של יו"ר הקואליציה מגיעים על רקע התפתחויות נוספות בפרשת הצוללות. אחר הצהריים נודע כי איש העסקים ואחד החשודים המרכזיים בפרשה, מיקי גנור, מנהל מגעים לקראת הפיכתו לעד מדינה בפרשה. פרקליטו של גנור, עו"ד נתי שמחוני, התפטר מייצוגו ומסר כי הוא מנוע מלהתייחס לסיבה.יחד עם גנור עצור בפרשה גם מי שהיה בעבר המשנה לראש המל"ל, תת-אלוף במיל' אבריאל בר-יוסף. כמו כן נחקרו בפרשה, המכונה תיק 3000, גם מפקד חיל הים לשעבר, אלוף במיל' אליעזר (צ'ייני) מרום; ומקורבו של ראש הממשלה, עו"ד דוד שמרון. מעצר הבית של השניים הסתיים, ושמרון אף המריא לביקור בחו"ל.נתניהו עצמו חשוד בשתי פרשות שונות: בתיק 1000, המכונה "תיק המתנות", הוא חשוד בקבלת טובות הנאה מאנשי עסקים המיודדים עמו. בתיק 2000 נבדקים קשריו של נתניהו עם מו"ל ידיעות אחרונות, ארנון (נוני) מוזס. על פי החשד, הם דנו בהחלשת העיתון ישראל היום על חשבון ידיעות אחרונות.