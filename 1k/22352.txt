שגריר קוריאה הצפונית באו"ם, האן טאה סונג, אמר היום (שלישי) בז'נבה כי ארצו מכינה "הפתעות נוספות לארצות הברית".האן, שנשא דברים בוועידה של האו"ם שעוסקת בפירוק נשק, התייחס לניסוי הגרעיני שביצע משטרו, ואמר כי "צעדי ההגנה האחרונים שנקטה ארצי הן מתנה שנועדה ללא אחרת מלבד ארצות הברית". לדבריו, "ארצות הברית תמשיך לקבל מתנות נוספות מארצי כל עוד היא נסמכת על פרובוקציות פזיזות וניסיונות עקרים ללחוץ על הרפובליקה הדמוקרטית של קוריאה הצפונית".נשיא רוסיה ולדימיר פוטין אמר הבוקר כי החמרת הסנקציות על קוריאה הצפונית בגלל תוכנית הגרעין שלה תהיה בלתי מועילה, והזהיר כי איומים צבאיים כלפיה עלולים ליצור "קטסטרופה עולמית".פוטין, שאמר את הדברים לכתבים בשולי ועידת מנהיגי רוסיה, סין, הודו, ברזיל ודרום אפריקה הנערכת בסין, מתח ביקורת על התנהלותה של ארצות הברית במשבר ושב וקרא לצדדים לקיים שיחות. הוא ציין כי פיונגיאנג לא תחדל מניסויה הגרעיניים לפני שתחוש בטוחה."רוסיה מגנה את הניסויים של קוריאה הצפונית, אמר פוטין, "אנחנו מחשיבים אותם כפרובוקציה... (אך) הגברת ההיסטריה הצבאית לא תוביל לדבר טוב. אין דרך אחרת מלבד זו שמובילה לשלום".פוטין בסין, היום. "הגברת ההיסטריה הצבאית לא תוביל לדבר טוב" (צילום: אי-פי)רוסיה, שלה גבול עם קוריאה הצפונית, קראה בעקביות ביחד עם סין לקיים משא ומתן עם משטרו של קים ג'ונג און, והציעה שארצות הברית וקוריאה הדרומית יעצרו את כל מהלכיהן הצבאיים האחרונים, ובתמורה תפסיק קוריאה הצפונית את ניסוייה.  "מגוחך להציב אותנו באותה רשימה (של סנקציות) כמו קוריאה הצפונית ואז לבקש את עזרתנו בהטלת סנקציות עליה", אמר פוטין. "הדבר הזה מתבצע על ידי אנשים שמתבלבלים בין אוסטרליה ואוסטריה".שרת ההגנה של צרפת, פלורנס פרלי, הזהירה כי קוריאה הצפונית עלולה לפתח טילים בליסטיים שיוכלו להגיע לאירופה – מוקדם מהמצופה. "תרחיש ההסלמה לקראת עימות משמעותי לא יכול להתקבל בביטול", אמרה בנאום בפני חיילים צרפתים.העיתון "אסיה ביזנס דיילי" היוצא לאור בקוריאה הדרומית דיווח שקוריאה הצפונית העבירה לפנות בוקר טיל בליסטי בין-יבשתי לעבר החוף המערבי שלה, שבו שוכנים אתרי השיגור שלה. לפי הדיווח, שנסמך על מקורות מודיעיניים, הרקטה הועברה בחסות החשכה כדי למנוע מעקב אחריה.אמש אישר נשיא ארה"ב דונלד טראמפ לממשל בקוריאה הדרומית לרכוש נשק אמריקני בסכום כולל של "מיליארדים רבים של דולרים", כך נמסר בהודעה של הבית הלבן. ההחלטה העקרונית התקבלה במסגרת הידוק היחסים בין המדינות בתגובה לניסוי הגרעיני שערכה קוריאה הצפונית בפצצת מימן בתחילת השבוע. בהודעה מטעם הבית הלבן נאמר כי טראמפ ערך שיחת טלפון עם נשיא קוריאה הדרומית, מו גי'אה אין,  ובה סיכמו השניים להגביר את הלחץ על פיונגיאנג "בכל האמצעים העומדים לרשותם".אתמול קראה שגרירת ארצות הברית באו"ם, ניקי היילי, למועצת הביטחון לנקוט את "הצעדים החזקים ביותר שאפשר" נגד קוריאה הצפונית. "מספיק זה מספיק", הצהירה היילי והוסיפה כי מנהיג הדיקטטורה "מתחנן למלחמה".