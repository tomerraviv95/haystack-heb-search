נשיא הצלב האדום הבינלאומי פטר מאורר נועד היום (שלישי) לפני הצהריים עם מנהיג חמאס בעזה יחיא סנוואר. מקורות פלסטינים אמרו לאתר החדשות הפלסטיני "מען" כי מאורר ביקש לאפשר לו לבקר את הנעדרים הישראלים בעזה, אך בדיווח לא נמסר מה הייתה התגובה לבקשה. קודם לפגישה אמר גורם בחמאס לחדשות כאן כי בקשה כזו תיתקל בסירוב מצד העזתים.עם זאת, בחמאס אמרו טרם הפגישה כי אינם פוסלים את האפשרות שבקשה להיפגש עם הנעדרים תעלה, שכן ארגון הסיוע הבינלאומי כבר עסק בנושא בעבר. לדברי הגורם, אם מאורר יציע להתערב בנושא כדי לקדם את הפרשה, בחמאס "לא יסגרו את הדלת". פטר מאורר בצד הפלסטיני של מחסום ארז, היוםבמהלך ביקורו ברצועה נועד מאורר עם משפחות פלסטיניות בצפון רצועת עזה. לאחר מכן סייר בחוף הים של עזה, על מנת ללמוד על הזיהום הנגרם ממי השופכין הנשפכים לים. בהמשך נפגש מאורר עם נציגי המגזר האזרחי ברצועה.נשיא הצלב האדום אמור להיפגש היום עם ראש הרשות הפלסטינית אבו מאזן. בימים הבאים במהלך ביקורו באזור הוא צפוי להיפגש גם עם ראש הממשלה בנימין נתניהו ועם שר הביטחון אביגדור ליברמן.אתמול אמר בכיר חמאס ביהודה ושומרון חסן יוסוף בראיון בלעדי לכאן 11 כי הארגון יעביר מידע לישראל על גורל השבויים והנעדרים ברצועת עזה בתוך 48 שעות, לאחר שזו תשחרר את אסירי עסקת שליט, שנעצרו מחדש בגדה. "אנו לא נחסוך שום מאמץ כדי להתקדם בסוגיה הזו, האסירים בכלא בישראל ממתינים לעסקה קרובה – במוקדם או במאוחר", אמר בראיון מביתו שבאזור רמאללה.יוסוף, שהשתחרר בימים האחרונים ממעצר שנמשך שנתיים בישראל, אמר כי ישראל היא שאחראית לקיפאון. הוא הזהיר את מקבלי ההחלטות כי אם ישראל לא תסיר את המצור מחבית הנפץ ששמה עזה – היא תתפוצץ.