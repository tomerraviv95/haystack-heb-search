בעיר טבריה התקיימה הערב (שלישי) עצרת לציון שלוש שנים לחטיפת גופתו של אורון שאול. לעצרת הגיעו אישי ציבור, חברים ובני משפחה.זהבה, אמו של שאול שנחשב חלל צהל שמקום קבורתו לא נודע, קראה בעצרת להחזיר את בנה. "שלוש שנים מיום שחרב עלינו העולם, וחיינו אינם חיים מחוסר ידיעה ברורה מה עלה בגורלו", אמרה. לדבריה אורון לא היה בנגמ"ש שהתפוצץ, אלא נחטף בעודו בחיים.זהבה שאול בעצרת בטבריה. צילום: רובי המרשלגאמו של אורון הזכירה את בעלה, הרצל, שנפטר לפני כשנה. "שלוש שנות סבל ותהייה, אשר כעבור שנתיים הכריעו את בעלי הרצל אשר הלך לעולמו בצער ובכאב גדול, והשאיר לי צוואה לא להרפות ולהחזיר את בננו למדינה שהוא כה אהב".היא הוסיפה: "אני פונה אל מערכת הבטחון, לצה״ל, לממשלת ישראל ולעומד בראשה, לכל שר וחבר כנסת - אתם נבחרי הציבור, מלאו חובתכם כלפי החיילים שהינכם שולחים לקרב, הראו להם שהם אינם הפקר, הוכיחו זאת בהחזרת בני אורון שיצא להגן על כל אחת ואחד מאיתנו. רבותיי, שלוש שנים, די! החזירו את בני אורון הבייתה ואותי ואת אחיו חזרה לחיים".