בן דנילוב, תושב חדרה בן 35, חשוד כי סחט מאות אלפי שקלים מזוגתו באמצעות איום כי יחשוף תמונות אינטימיות שלה. בנוסף לכך, הוא סחט אישה נוספת שאותה הכיר באתר הכרויות והוציא ממנה מאות אלפי שקלים וכן כלי רכב ושעון יוקרתיים. בית משפט השלום בתל אביב האריך היום (חמישי) את מעצרו בארבעה ימים והתיר לפרסם את זהותו, לאחר שנעצר אתמול בבית מלון בהרצליה.במקרה הראשון, על פי החשד דנילוב הונה את זוגתו במהלך החודשים האחרונים. מאז הכירו השניים באתר הכרויות הוא שיכנע את האישה להעביר לחשבון הבנק שלו סכומי כסף גבוהים בכמה הזדמנויות. משהבינה כי נעקצה והפסיקה להעביר את הכספים, איים דנילוב כי יפרסם תמונות אינטימיות שלה.מתלוננת נוספת תיארה דפוס דומה. גם במקרה זה השניים החלו לנהל קשר רומנטי לאחר שהכירו באתר הכרויות. במהלך הקשר, לבקשתו של דנילוב, היא העבירה לו סכומי כסף גבוהים וכן מימנה לו כלי רכב ושעון יוקרתיים בשווי מאות אלפי שקלים. לאחר שסירבה להמשיך לעשות כן, הוא סחט אותה ואיים עליה.