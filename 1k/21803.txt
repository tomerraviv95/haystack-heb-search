משטרת קטלוניה אישרה הערב (ראשון) כי ג'וליאן קדמן, הילד הבריטי-אוסטרלי בן השבע שנעדר מאז פיגוע הדריסה שאירע בברצלונה ביום חמישי, אינו בין החיים. מאז היעלמותו של ג'וליאן, טענה ממשלת ספרד כי כל ההרוגים והפצועים מהפיגוע אותרו, אך היום נמסר כי זיהויו ארך כמה ימים עקב בדיקות DNA.ג'וליאן שהה בברצלונה עם אימו, ג'ומארי, לקראת חתונה משפחתית. האם נפצעה קשה בפיגוע בשדרת לה רמבלה והיא מצויה בתרדמת. אביו של קדמן, אנדרו, נחת אתמול בבוקר בברצלונה ונסע מיד למכון לזיהוי פלילי, לשם נלקחה גופת בנו. עובד בית מרקחת בשם פואד בקאלי, סיפר שנתקל באימו של קדמן מיד לאחר מתקפת הטרור. "הייתי עם האמא עד שהגיע רופא", סיפר הרוקח. "עזרתי לה והרגעתי אותה. היא שאלה כל הזמן על בנה הקטן. היא שאלה אותי 'איפה הילד שלי?', אמרתי לה שהוא בסדר". זמן קצר לאחר הפיגוע פרסמו בני משפחתו של ג'וליאן פרטים ובקשות לעזרה ברשתות החברתיות, אך אמש הם הוסרו.ג'וליאן נולד במחוז קנט שבבריטניה וכשהיה בן ארבע, עבר עם משפחתו לאוסטרליה. אחת לשנה חזרה המשפחה לביקורים בבריטניה אצל אחותה של אימו, שלכבוד חתונת בתה נסעו ג'וליאן ואימו לברצלונה.בפיגוע הדריסה שאירע בברצלונה ביום חמישי האחרון, נרצחו כ-13 בני אדם לאחר שמחבל ברכב מסחרי עלה על המדרכה בשדרת לה רמבלה ונסע כ-530 מטרים תוך שהוא פוגע במאות בני אדם ששהו באותה עת בשדרה המרכזית. כמה שעות לאחר מכן התרחש פיגוע דריסה נוסף בעיירה קמבירלס שמדרום לברצלונה במהלכו נהרגה אישה. ארגון המדינה האיסלאמית נטל אחריות על שני הפיגועים. במהלך חקירת האירועים התברר כי חברי חוליית הטרור שמנתה כ-10 מוסלמים ספרדים, התארגנה בעיר ריפול שמצפון לברצלונה. המחבלים תכננו לפוצץ מספר כלי רכב שכורים בשלושה מקומות מרכזיים בברצלונה אך עקב תקלה, השתבשה התוכנית המקורית והרכבים השכורים שימשו לביצוע פיגועי דריסה.