נשיא פולין, אנדריי דודה, אישר היום (שלישי) אחד משלושה חוקים שהעביר הפרלמנט שמטרתם להכפיף את בית המשפט העליון לממשלה. החוק מתיר לשר המשפטים למנות ולפטר שופטים העומדים בראש בתי משפט בערכאות נמוכות. לדברי הממשלה, החוק ייעל את מערכת המשפט. אתמול, במפתיע, נשיא פולין הטיל וטו על שני החוקים האחרים שאישר הפרלמנט בסוף השבוע. אחד מהם מתיר לפטר מיד את כל 83 שופטי בית המשפט העליון המכהנים, מלבד אלו הנבחרים על ידי שר המשפטים. החוק השני מעניק לפרלמנט את הסמכות למנות את חברי המועצה הלאומית למשפט, הממליצה בפני הנשיא על מועמדים עתידיים למינוי בבית המשפט העליון."אני בהחלט תומך ברפורמה של מערכת המשפט, אך ברפורמה חכמה", טען דודה בהצהרה שנתן בנושא. "כנשיא, אני חש עמוק בתוך נשמתי שהרפורמה במתכונתה הנוכחית לא תחזק את הביטחון והצדק".הרפורמה במערכת המשפט עוררה זעם בפולין והמונים יצאו לרחובות בדרישה לבטלם. גם ארצות הברית והאיחוד האירופי הביעו את דאגתן מהרפורמה.