שר הביטחון אביגדור ליברמן אמר היום (שלישי) בתדרוך לכתבים כי חוק ההסדרה הוא "נזק נטו להתיישבות היהודית ביהודה ושומרון״. לפי השר, החוק ״מכשיר כעשרת אלפים בתים לא חוקיים לפלסטינים וכ-2,000 יחידות דיור ליהודים. זו התוצאה של החוק״. בשבוע שעבר הוגשה מטעם הממשלה תשובה לבג"ץ התומכת בחוק ואומרת כי הוא מהווה מענה אנושי למצוקתן של אלפי משפחות.שר הביטחון אמר כי ״מעולם לא היתה כזאת תנופה בהתיישבות כמו היום. מתחילת 2017 יצאו לשיווק 1,400 יחידות דיור והושלמו הליכי התכנון לעוד 2,000. אנחנו מתעסקים כרגע בלהסדיר 70 מאחזים. האמריקנים לא אוהבים את כל זה אבל החלטנו שבונים, ובממשל הזה גם כשהוא לא אוהב זה לא הופך לתקרית דיפלומטית״.ליברמן הוסיף כי חתם היום על הענקת סמל יישוב עצמאי לוועד הישוב היהודי בחברון, מהלך שיאפשר לתושבים סמכויות רחבות בתחומים אזרחיים.שר הביטחון התייחס גם לתכנית להרחבת קלקיליה שעוררה סערה פוליטית, ואמר כי כרגע היא מוקפאת וטרם התקיים או נקבע דיון חוזר בעניינה בקבינט. הוא אמר כי בעיניו, ההקפאה היא "שטות מוחלטת". בעניין הטרור היהודי אמר ליברמן כי ״אין לו בעיה לחתום על צווים מנהליים״ נגד נערים החשודים במעורבות בטרור יהודי, וכינה אותם ״אידיוטים״.עוד אמר שר הביטחון בתדרוך כי כיום מונחות על השולחן יותר מ-400 עתירות לבג״ץ בעניין בנייה בשטחים, מרביתן נגד הריסת בתי פלסטינים. לדבריו, ״ברור שאנחנו לא מסוגלים להתמודד עם ההיקפים הללו, צריך לחפש פתרון יסודי לעניין העתירות לבג״ץ ואנחנו מנסים לגבש מנגנון אחר״. עם זאת ליברמן לא פירט מהו אותו מנגנון.בסוף השבוע דיווח העיתון הלבנוני אל חיאת היוצא לאור בלונדון כי פגישה שהתקיימה לאחרונה בין יועצו של נשיא ארה"ב ג'ארד קושנר, לבין ראש הרשות הפלסטינית אבו מאזן, הראשון הביע נכונות לתמוך בפתרון שתי המדינות. בדיווח, שנסמך על גורמים דיפלומטיים במערב, ארה"ב תסרב להגדיר את גבולות 67' כגבולותיה של המדינה הפלסטינית העתידית, וכי החלטה זו תישאר פתוחה לדיון בין הצדדים. עוד מסרו הגורמים בראיון, כי חברי המשלחת האמריקנית הבהירו לאבו מאזן שהפסקת הבנייה הישראלית בהתנחלויות איננה אפשרית מכיוון שהיא עלולה להפיל את ממשלת נתניהו.