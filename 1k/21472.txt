ראש הממשלה בנימין נתניהו נאם הערב (רביעי) בכנס תמיכה בו וברעייתו במתחם גני התערוכה בתל אביב. לכנס, אותו ארגן יו"ר הקואליציה דוד ביטן, הגיעו כ-3,000 פעילים של מפלגת הליכוד, והשתתפו בו שרים וחברי כנסת. נתניהו סימן בנאומו שני אויבים מרכזיים - השמאל והתקשורת.ראש הממשלה התחיל את הנאום בכך שהודה לכל מי שהגיע לכנס: "תודה לכם שבאתם מכל חלקי הארץ, אתם מרגשים אותי, אני אוהב אתכם. תודה מיוחדת לך, יו"ר הקואליציה דוד ביטן, על היוזמה ועל הארגון של הכנס הזה. תודה לרעייתי שרה, שצועדת איתי לאורך כל הדרך".נתניהו האשים את התקשורת ואת מחנה השמאל כי מטרתם היא הפיכה שלטונית: " לא רוצים להפיל רק אותי, רוצים להפיל את מחנה הימין. רוצים להפיל אותנו בלי בחירות. אני אומר לכם, לא בכדי, אנחנו מנצחים פעם אחר פעם בבחירות כי הבאנו את ישראל למצב הטוב ביותר בתולדותיה. הפכנו את המדינה לכוח עולמי עולה. מכיוון שגם השמאל וגם התקשורת, שזה אותו הדבר, יודעים זאת, הם מתגייסים למסע ציד אובססיבי וחסר תקדים נגדי ונגד משפחתי במטרה לבצע הפיכה שלטונית. המטרה שלהם היא להפעיל לחץ פסול ובלתי פוסק על גורמי אכיפה כדי שיגישו כתב אישום בכל מחיר בלי קשר לצדק".נתניהו תקף גם את אהוד ברק, אותו כינה "איש ישן עם זקן חדש": "תקשורת הפייק ניוז פמפמה לנו שאם לא ניסוג משטחי מולדת, ישראל תהיה מבודדת, חלשה ועזובה. איך אמר אותו איש ישן עם זקן חדש? הצונאמי המדיני בדרך. איזה צונאמי? איזה בידוד? איזה שטויות!".ראש הממשלה התייחס להפגנות השמאל נגד השלטון שמתקיימות בפתח תקווה ולשלטים נגדו - "נתניהו אשם עד שתוכח חפותו", וסיפר כי שמע שיוזם ההפגנות אמר "לא נוכל להפיל את נתניהו בבחירות, אז נפיל אותו בחקירות".המתקפה על התקשורת נמשכה במהלך הנאום כולו: "יש לנו את עם ישראל ואנחנו נושאים בגאון ובגאווה את דגל ישראל ונמשיך לשאת אותו עוד שנים רבות. התקשורת והשמאל שמשרת אותה, קשה להם לקבל את זה, אז הם מייצרים אין סוף פרשיות וכותרות כדי שאולי משהו יתפוס. הם דורשים מגורמי האכיפה 'תנו לנו משהו, לא חשוב מה'".נתניהו תהה האם יזמנו גם את הכלבה שלו קאיה לחקירות וחזר על הסיסמא שמלווה אותו בתקופה האחרונה: "בוקר, צהריים וערב נותנים כותרות מפוצצות. יש שמועות שעוד מעט התקשורת תדרוש להזמין את קאיה לחקירה באזהרה. אני יכול לומר לכם את מה שאני אומר מהיום הראשון – לא יהיה כלום כי אין כלום".בסוף דבריו, התייחס ראש הממשלה לדבריהם של בכירים פלסטינים על כך שהם מקווים שהוא יודח: "אני יודע שמה שאני אומר מבאס כמה אנשים. שמענו שלשום שבכירים פלסטינים מייחלים לנפילת נתניהו בגלל חקירות. גם הם רוצים שישראל תיסוג לקווי 67 ותקים מדינה פלסטינית בפאתי כפר סבא. גם הם יתאכזבו כי זה לא יקרה".נתניהו הבהיר כי ישראל לא תיסוג משטחי יהודה ושומרון: "אני נאלץ לאכזב גם את עיתון "הארץ" שהבוקר פרסם מאמר שהציע לי באופן מפורש הצעת אתרוג – רק תיסוג מיהודה ושומרון ונרד ממך. התשובה שלי היא לא תודה. אם השמאל רוצה להתעמת איתנו על תפיסתו המדינית והכלכלית, יואיל לעשות זאת בקלפי. בבחירות הבאות בעזרת השם ובעזרתכם נקבל 40 מנדטים".