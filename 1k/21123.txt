שר הביטחון אביגדור ליברמן צייץ היום (ראשון) בחשבון הטוויטר שלו לאחר דחיית ערעורו של אלאור אזריה, שהורשע בהריגת מחבל מנוטרל בחברון במרץ 2016 ונדון לשנה וחצי מאסר, כי מוטב שמשפחתו של החייל לא תערער על העונש. זאת, לאחר שבעבר מתח ביקורת על ההליך המשפטי והביע באזריה תמיכה פומבית. גם ראש הממשלה בנימין נתניהו כתב כי דעתו לא השתנתה, וכי יש לחון את אזריה. "אני מבקש ממשפחת אזריה לא להגיש ערעור נוסף ולפנות לרמטכ"ל בבקשת חנינה", כתב ליברמן לאחר דחייתו של בית הדין הצבאי לערעורים. "אין לי ספק כי הרמטכ"ל יתחשב בכל הנסיבות הקשות ובהיותו חייל מצטיין".ליברמן ליווה את הפרשה עוד בהיותו חבר כנסת באופוזיציה. בטרם כניסתו לממשלה, הצטרף לדיון של החייל המורשע, הביע בו תמיכה והעביר ביקורת על הרשעתו: "אנשים שנלחמים במחבלים לא יכולים לצאת למשימה עם עורך דין צמוד".נתניהו הבטיח בציוץ בחשבון הטוויטר שלו כי כאשר הנושא יעלה לדיון מעשי, הוא יעלה את ההמלצה לחנינה לגורמים הרלוונטיים. הוא הדגיש כי תמך בהליך החנינה גם בעבר.יו"ר המחנה הציוני אבי גבאי הביע דעה נחרצת. "פוליטיקאים לא צריכים לעסוק בהליכים משפטיים", אמר. הוא תקף את התנהלותם של נתניהו ושל ליברמן בפרשה: "בעיצומה של הפרשה ראינו את אביגדור ליברמן מתפתל באולפני הטלוויזיה, מגנה את גל ההתלהמות שהוא היה ממוביליו טרם מיניו לשר הביטחון. ראינו גם את המסכה שנקרעה מעל פניו של נתניהו, שגם בפרשה הזו התגלה בוורטיגו מנהיגותי מובהק. הכל בשם הקרב הפוליטי עם בנט על שלושה וחצי מנדטים מתוך שולי הימין".שר החינוך נפתלי בנט טען גם הוא כי צריך לחון את אזריה. "ההכרעה קשה, אך יש לכבד את בית המשפט. כעת, לאחר שנה וחצי של תלאות, הגיע הזמן לחון את אלאור אזריה. למען לוחמינו המצויים בקו העימות ולמען מניעת אובדן כוח ההרתעה שלנו, אלאור אזריה חייב לשוב לביתו". הוא הוסיף כי יש לנהוג באיפוק ולהימנע ממתקפות על צה"ל. "יש לי אמון מלא ברמטכ"ל איזנקוט ובמפקדי צה"ל, בשום תרחיש אין מקום לקריאות כפי שנשמעו בעבר".שר התחבורה ישראל כץ אמר כי על ממשלת ישראל לפעול למתן חנינה לאזריה: ״בית הדין אמר את דברו. כעת האחריות על ממשלת ישראל, לפעול למתן חנינה מיידית להחזיר את אלאור הביתה״.השר לשיתוף פעולה אזורי צחי הנגבי המשיך את הקו של שר הביטחון ליברמן ואמר: "למען החייל ומשפחתו ולמעשה לטובת החברה הישראלית כולה, מן הראוי לפנות מיידית למסלול החנינה, ולא להמשיך בהליך משפטי ממושך בבית המשפט העליון".חבר הכנסת איתן כבל (המחנה הציוני) אמר על פסק הדין כי אין מקום יש שופטים ויש פסק דין. אין מקום לעמדות או פרשנויות. כעת, כולם מחויבים לציית להחלטת בית הדין, זו הדרישה הבסיסית מכל אזרח שחי במדינה דמוקרטית ורוצה את שלטון החוק ולא את שלטון הרחוב".חבר הכנסת נחמן שי (המחנה הציוני) סומך את ידיו על הרמטכ"ל ועל נשיא המדינה שיפעלו בשיקול דעת: ״במשפטו של אזריה חידד בית המשפט והעמיד במקומן את אמות המידה המוסריות של צה״ל. בכך חשיבותו העקרונית והיא תישאר כתקדים לכל אירוע בעתיד. מעתה ואילך אני סמוך ובטוח כי הרמטכ"ל, ואם יידרש, גם נשיא המדינה, יקצו את מלוא שיקול הדעת לנסיבות המעשה, לתקופה שחלפה מאז, למעצר הבית ויגיעו למסקנות הראויות והנכונות״.חבר הכנסת, יהודה גליק, הפציר באלאור אזריה לוותר על שירותיו של עורך-דינו, יורם שפטל. בציוץ בטוויטר כתב גליק: "אלאור, בבקשה אל תקשיב לשפטל. הוא ניצל אותך, הוא ממשיך לנצל אותך, הוא פוגע בך, הוא רע לך. שלח אותו הביתה - אני מתחנן בפניך, אני רוצה רק בטובתך".