שר לשעבר נחקר הבוקר (שני) במשרדי יחידת להב 433 של המשטרה בחשד למעורבות בפרשת הצוללות. במקביל, נחקר בשעה זו בתיק 3000 גם המשנה לראש המועצה לביטחון לאומי לשעבר, אבריאל בר יוסף, החשוד בשורת עבירות בפרשה, ויועץ פוליטי של שר מכהן. האחרון יובא לדיון בהארכת מעצרו בבית המשפט השלום בראשון לציון בהמשך היום.השר לשעבר, שנחקר היום לראשונה, כיהן בכנסת ובממשלה לסירוגין במשך כ-15 שנה, ופרש לפני יותר מעשר שנים לעסקים פרטיים. בשנים האחרונות הוא מכהן כבכיר במוסד ציבורי. אתמול נעצר במסגרת הפרשה ראש לשכת ראש הממשלה לשעבר, דוד שרן, החשוד בקבלת שוחד מעד המדינה מיקי גנור. בית משפט השלום בראשון לציון האריך את מעצרו בחמישה ימים. כמו כן, הוארך מעצרם של שלושה חשודים נוספים, ובהם מפקד לשעבר של שייטת 13, ושני יועצים אסטרטגיים. המפקד לשעבר סירב היום לשכור ייצוג משפטי - הוא טוען לחפותו ולדבריו לא זקוק לעורך דין כדי לספר את גרסתו ולהוכיח זאת. החשוד הגיש בעצמו ערעור לבית המשפט המחוזי בלוד על מעצרו ופרסום שמו. הדיון בנושא יתקיים מחר בבוקר.לפי החשדות החדשים העולים מהמידע שהעביר גנור, שרן קיבל שוחד בסך מאות אלפי שקלים, שהועבר באמצעות חוזי העסקה פיקטביים אשר הוסוו כתשלום ליועצים אסטרטגיים. סכומים אלו הועברו לשרן, בתמורה לקידום עסקאות ביטחוניות הקשורות לתאגיד כלי השיט הגרמני טיסנקרופ, שאותו ייצג גנור.כחלק מחקירתו של שרן, המשטרה צפויה לזמן לעמות את שר האנרגיה יובל שטייניץ, ששרן שימש ראש מטהו בעבר. בעבר פורסמו עדויות לכך שגנור ובר יוסף השתמשו בשמו של שטייניץ לקידום ענייניהם.