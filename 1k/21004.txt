שלמה פילבר לא יכהן כמנכ"ל משרד התקשורת בשלושת החודשים הקרובים - כך הוחלט בדיון שנערך הבוקר (רביעי) בעניינו בבית משפט השלום בתל אביב. על פילבר נאסר ליצור קשר עם עובדי המשרד במשך 10 ימים, שאחריהם יתקיים דיון נוסף ויוחלט מה יהיו התנאים המגבילים להמשך התקופה. סנגוריו של פילבר, החשוד בפרשת בזק, הסכימו לדרישת רשות ניירות ערך, אך מבקשים להגדיר את המהלך כהשעיה כדי שפילבר ימשיך לקבל את משכורתו. בדיון התברר כי גם יועצתו של פילבר עדי קאהן, הנחשבת ליד ימינו במשרד התקשורת, חשודה בפרשת בזק. על פי החשד, קאהן ביצעה עבירות מרמה, הפרת אמונים ועוד. היא תשוחרר בערבות, ותורחק ממשרד התקשורת בעשרת הימים הקרובים עד לדיון נוסף בעניינה. פילבר חשוד שכמנכ"ל המשרד הוא היטיב עם חברות הקשורות לאיש העסקים שאול אלוביץ', בעל השליטה בבזק. בחקירותיו עומת פילבר עם עשרות מסמכים כולל התכתבויות פנימיות של בכירים בחברות בזק ויורוקום. במהלך החקירות הוצגו בפני פילבר תכתובות אימייל רבות - חלקן בין משרד התקשורת לבין חברות הקשורות לשאול אלוביץ'. בין השאר נבדקת השאלה מדוע כשומר סף ורגולטור הסתמך פילבר על הערכות וניירת שחברת בזק סיפקה, מבלי לבדוק לעומק את הנתונים. פילבר נתון במעצר בית בן 14 יום בו נאסר עליו ליצור קשר עם הגורמים המעורבים בחקירה ועם כל עובדי משרד התקשורת. כמו כן נאסרה עליו הגישה לכל חומר ממוחשב הקשור למשרד התקשורת או לחקירה. עוד קבע בית המשפט כי פילבר יהיה רשאי לצאת מביתו רק אל בית הכנסת הקרוב לביתו בפתח תקווה - ובליווי. 