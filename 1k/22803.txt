הנהלת התעשייה האווירית החזירה היום (שני) את חברי הוועד המושעים לעבודתם בחברה. העובדים, בהם גם בנו של שר הרווחה יאיר כץ, הושעו בעקבות חשד שלפיו נהגו לאיים על עובדי התעשייה וכפו עליהם להתפקד לשורות הליכוד.ועד העובדים הכריז על סכסוך מול הנהלת התעשייה האווירית בעקבות ההשעיה, אך היום מסרו הצדדים הודעה משותפת לבית הדין האזורי לעבודה שבתל אביב והכריזו כי הסכסוך הסתיים. ההנהלה התחייבה כי כל חברי הוועד החשודים ישובו לעבודתם.מלבד ההשעיה על רקע החשדות הפליליים, מתנהל סכסוך עבודה נוסף בחברה, שטרם נפתר. הסכסוך נוגע לחלוקה של בונוסים למנהלי החברה. שני הצדדים הודיעו לבית הדין לעבודה כי בכוונתם "לפעול באינטנסיביות ובתום לב כדי לפתור גם את הסכסוך הזה".החקירה סביב התעשייה האווירית נוגעת לחשד שלפיו עובדים בחברה איימו על עובדים אחרים כי אם לא יתפקדו לליכוד, מעמדם ייפגע. בידיהם של חוקרי יחידת להב 433 של המשטרה מסמכים המעידים לכאורה על כך שבתעשייה האווירית ניהלו "רשימות שחורות" של עובדים שלא התפקדו לליכוד.לטענת החוקרים, המסמכים מעידים כי עובדים היו תחת איומי פיטורים אם לא יתפקדו למפלגה. לפני כחודש נחקר באזהרה השר כץ, שהיה יו"ר ועד העובדים של התעשייה האווירית במשך כ-20 שנה.