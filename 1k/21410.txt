בית הדין הצבאי לערעורים דחה היום (שלישי) את בקשתו של אלאור אזריה לעכב את ביצוע עונש המאסר שנגזר עליו בגין הריגת מחבל מנוטרל. המשמעות היא שאזריה ייכנס כבר מחר לכלא 4 שבבסיס צריפין ויחל לשאת בעונשו, העומד על שנת וחצי מאסר. במקביל, הוא ימתין להחלטת הרמטכ"ל אם להפחית את מאסרו. אזריה הגיע הבוקר לדיון ביחד עם בני משפחתו ומלווה בחברים. תחילה דחו השופטים את החלטתם בכמה שעות, ורק אחר הצהריים הודיעו על דחיית הבקשה. סנגורו של אזריה, עו"ד יורם שפטל, טען בפתח הדיון כי ״החייל הודיע שאין בכוונתו להגיש בקשת רשות ערעור. מרגע זה פסק הדין חלוט והרמטכ"ל יכול לדון בהמתקת העונש". נשיא ביה"ד סבור כי "זו לא ההגדרה בחוק" וכי יש "שאלה מינהלית איזה סמכות יש לביה"ד להחליט?"התובע, סא"ל במיל' נדב וייסמן, ביקש לדחות את הבקשה ואמר כי יש אבחנה ברורה והפרדה שצריכה להיעשות בין משפט ובקשת החנינה: "האם מבקש יכול לחלוט במו ידיו את פסהד בכך שיודיע שלא יערער? פסה"ד יהפוך חלוט רק ב-7.9 ואין מקום לעכב את ביצוע העונש". לטענתו, "אין סמכות לבקש, לא מן הראוי ולא מן הדין לבקש". בצאתם מהדיון אמר אביו של אלאור, צ'רלי אזריה כי ״כל הפרסומים כאילו יש מערכת יחסים עכורה בין המשפחה לבין עורכי הדין אינם נכונים. שפטל הוא חלק מהשבט ויכול להחליף את שם המשפחה לאזריה". עו"ד שפטל אמר: ״אם בסוף ביה"ד יחליט לדחות את הבקשה אלאור אזריה ילך לכלא בראש מורם ואני אלווה אותו".בפרקליטות התנגדו לבקשה של אזריה לדחות את העונש, וטוענים כי אין הצדקה לקבלה "לאור מעשי המבקש; נסיבות הרשעתו; ומאזן האינטרסים הצריכים לעניין". אם גם בית המשפט לא יקבל את בקשתו, הוא ייכנס כבר מחר לכלא 4 שבבסיס צריפין.לקראת סוף השבוע שעבר, הגיש אזריה בקשה לרמטכ"ל, גדי איזנקוט, שימתיק את עונשו. ואולם, בסמכותו של איזנקוט לקבל את הבקשה רק החל מ-7 בספטמבר, כחודש לאחר תחילת המאסר.במכתב לרמטכ"ל כתב אזריה: "אני רוצה לחזור לחיים רגילים, לשקם את חיי ואת חיי משפחתי". על הירי במחבל כתב כי "לו ידעתי מראש את שהתברר בדיעבד, שעל גוף המחבל לא היה מטען חבלה – לא הייתי יורה בו".בנוסף, בנימוקים לבקשה ציין אזריה כי אביו לקה בשבץ מוחי מאז המשפט בעניינו, וכי אמו הגיעה למצב של תת-משקל. הוא הזכיר כי אביו שירת במשטרה במשך 30 שנים בהצטיינות. "אני אמור להמשיך את חיי עם כתם גדול של הרשעה בהריגה, שיפגע בי ולא יאפשר לי לעבוד בעבודות ממשלתיות", נכתב עוד בפנייה לאיזנקוט.