המשטרה בודקת את שינוי גבולות המועצה האזורית קריית יערים, שבוצע על ידי שר הפנים, אריה דרעי,  בחודש מאי האחרון - כך נחשף הבוקר (ראשון) בכאן רשת ב'. בחודשים האחרונים תושאלו במשטרה גורמי תכנון בעניין שינוי הגבולות.כחלק מהרחבת גבולות קריית יערים, הועברה קרקע חקלאית מנווה אילן לתוך גבולות המועצה הסמוכה, כך שניתן יהיה לשנות את ייעודה לטובת פיתוח מגורים ומסחר בעתיד. בעלי הקרקע בעסקה, ששווייה עשרות מיליוני שקלים, הוא איש העסקים יורם גלובוס, ומי שייצג אותו בעסקה מול הקונים הוא חבר מועצת עיריית ירושלים משה ליאון. הסיפור המלא עם המסמכים וההקלטות - היום בחדשות הערב בכאן 11.בחמשת החודשים האחרונים נחקר דרעי במשטרה כמה פעמים, בחשד לביצוע עבירות מרמה והפרת אמונים, הלבנת הון ועוד. בחקירתו נשאל דרעי על שתי עסקאות - הראשונה מכירה של קרקע בירושלים בשיתוף בן משפחתו והשניה בניית וילה משפחתית בספסופה. על פי החשד, חלק מהעבירות ביצע דרעי לאחר שחרורו מהכלא, ולפני שחזר לחיים הפוליטיים בשנת 2012.החקירות מתמקדות עד כה בעיקר בעבירות כלכליות ועבירות מס, ונציגי רשות המסים יושבים לצד חוקרי המשטרה בזמן החקירות בלהב 433. כמו כן צפויות התפתחויות נוספות בחקירה בשבועות הקרובים.מטעמו של שר הפנים אריה דרעי נמסר: "הרמיזות והשאלות בבקשת התגובה על מניעים לא עניינים בחתימת שינוי גבולות קרית יערים, חמורים. השיקולים לשינוי גבולות נעשו באופן ענייני, ללא שום שיקול זר. גורמי המקצוע במשרד הפנים, בראשות מנכ״ל משרד הפנים, מרדכי כהן, המליצו לשר הפנים אריה דרעי, על שינויי גבולות בין מועצה אזורית מטה יהודה לקריית יערים. שינויי הגבולות נעשו כדי לאפשר לקריית יערים להגדיל את שטחי המסחר והמגורים בתחומיה, בכפוף להשלמת תהליכי התכנון".עוד נמסר מטעמו של דרעי כי "מדובר בתהליך שנמשך זמן רב, דרש הכרעה מקצועית וזו אכן נעשתה. השר דרעי אישר את המלצת גורמי המקצוע במשרד הפנים, אך טרם חתם על הצווים והמפות".מטעמו של ליאון נמסר בתגובה כי הטענות משוללות כל יסוד. "מדובר בטענה מופרכת לחלוטין שלא הייתה ולא נבראה. ליאון ומשרדו מייצגים את יורם גלובוס כבר 15 שנה בשלל נושאים, כולל בעיסקה זו, שהיא עיסקת מקרקעין רגילה לחלוטין, שהמשרד ליווה כדבר שבשגרה". עוד נמסר כי "משה ליאון או מי מטעמו לא דיברו מעולם עם שר הפנים או עם גורם כלשהו במשרד הפנים או בועדות התכנון השונות על הקרקע המדוברת והניסיון לכרוך בין השניים מקומם".עו"ד ברוריה לקנר מסרה בשמו של יורם גלובוס:• מר גלובוס (באמצעות חברת ג.ג אולפני ישראל ירושלים בע"מ) הינו בעל הקרקעות מזה עשרות בשנים.• ג.ג. חתמה בשנת 2011 על הסכם שיתוף פעולה עם המועצה המקומית קריית יערים, שעניינו סיפוח הקרקעות לשטחה המוניציפלי של קריית יערים ושינוי ייעודן.• מר גלובוס לא פנה, מעולם, לא בעצמו ולא באמצעות מי מטעמו, לרו"ח משה ליאון על מנת שיפעל לשינוי גבולות הקרקעות. יצוין, כי משרדו של רו"ח משה ליאון מייצג מזה 15 שנים את מר גלובוס, בעסקיו, וליווה מקצועית את מר גלובוס, גם בעסקה הנוכחית.• מר גלובוס, או מי מטעמו, לא פנו מעולם, אל שר הפנים, לא במישרים ולא בעקיפין, בעניין שינוי גבולות הקרקעות ולא בכלל.• החלטת שר הפנים מיום 17/5/17 לא הייתה חלק מהעסקה הנוכחית, ולו מן הטעם, שבמועד בו נחתם ההסכם, מר גלובוס לא ידע כלל על קיומה של החלטת שר הפנים. דבר מתן ההחלטה הובא לידיעת מר גלובוס מספר חודשים לאחר מכן.• למותר לציין, כי מר גלובוס לא נחשד ולא נחקר ואף לא תושאל ע"י המשטרה בכל עניין הקשור לשינוי הגבולות בקריית יערים.מהמשטרה נמסר: "אנו לא מוסרים פרטים מחקירות מתנהלות".