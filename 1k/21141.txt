הרשות הפלסטינית תעניק 25 מיליון שקלים לתושבי מזרח ירושלים כ"גמול על עמידתם בימים האחרונים" סביב משבר הר הבית - כך לפי מסמך של הממשלה הפלסטינית, שהתפרסם הערב (ראשון) לראשונה בחדשות הערב ב"כאן 11". מתוכם, יו"ר הרשות אבו מאזן בחר להעניק אלף שקלים לכל אחד משומרי הווקף, 500 במספר - חצי מיליון שקל בסך הכול. המסמך מפרט את חלוקת הכספים. כך, אלף דולר בחודש יוענקו לכל אחד מסוחרי העיר העתיקה בשלושת החודשים הקרובים. בנוסף לכך תעניק הרשות פטור מתשלום חשמל לתושבי העיר העתיקה ותשלם את חשבונות החשמל לחודשים יולי ואוגוסט. הרשות גם תשלם את שכר הלימוד לסמסטר הראשון בשנת הלימודים הקרובה לאלף סטודנטים מהעיר העתיקה. סכום גדול במיוחד של 15 מיליון דולר יוקצה לשיקום בתים.התשלומים יגיעו מתקציב הרשות, המורכב ברובו מסיוע חוץ ומכספי מסים שישראל גובה בעבור הרשות ומעבירה אליה. גמול הנאמנות הזה למזרח ירושלמים מוענק קודם כל על העמידה האיתנה שלהם בימים האחרונים וכן בניסיון לחזק את מעמדה הרעוע של הרשות הפלסטינית במזרח ירושלים וכן את מעמדו של יו"ר הראשות אבו מאזן עצמו.