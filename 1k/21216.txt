במערכת הביטחון שוקלים להמליץ על תפיסת ישיבת "עוד יוסף חי" ביצהר – כך פורסם הערב (שלישי) בחדשות הערב ב"כאן 11". זאת בעקבות רצף אירועים אלימים שבוצעו בהתנחלות, נגד פלסטינים ונגד כוחות הביטחון.גורם ביטחוני אמר שהצעד נשקל בין מחוז יהודה ושומרון במשטרה, צה"ל והשב"כ. לדבריו, אם האירועים האלימים לא ייפסקו לאלתר, התלמידים במוסד יוצאו ויכנסו במקומם פלוגת מג"ב. בצעד נועד להעניש את הגורמים הקיצוניים המזוהים עם פעילות אלימה, כמו גם לבסס כוח משטרתי שיכול להגיב בזמן אמת לאירוע אלימות בהתנחלות.זו אינה הפעם הראשונה שפעולה כזו תתבצע. בשנת 2014, בעקבות אלימות שננקטה נגד חיילי צה"ל ביצהר, אישר שר הביטחון משה יעלון את החרמת בניין הישיבה. במשך שנה ישבה פלוגת מג"ב בתוך הישיבה.מאז ירד מפלס האלימות ביצהר, אך החל מהשנה גברו האירועים. לפי נתונים של מערכת הביטחון, 21 אירועים של אלימות נגד פלסטינים נעשו על ידי תושבי יצהר מאז תחילת השנה, ושמונה אירועי אלימות נגד כוחות הביטחון.