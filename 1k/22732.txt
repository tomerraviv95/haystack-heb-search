המתיחות בחצי האי הקוריאני ממשיכה להחריף. קוריאה הצפונית שיגרה הלילה (שישי) טיל ארוך טווח נוסף, שהגיע לטווח של כ-3,700 קילומטרים. הטיל הגיע לגובה של כ-770 קילומטרים וחלף בתוך המרחב האווירי של יפן, לפני שנחת באוקיינוס השקט.ביפן ובקוריאה הדרומית אישרו את שיגור הטיל, ודיווחו כי הטווח והגובה שאליהם מעיד על היכולת של קוריאה הצפונית לשגר טילים בעתיד אל אזור האי גואם שבחסות ארצות הברית. השיגור הפעיל התרעות באזורים נרחבים בצפון יפן. אזרחים קיבלו הודעות במכשירי הטלפון ובטלוויזיה המקומית שודרה אזהרה הקוראת להם להיכנס למקום מקלט.צבא ארצות הברית אישר בלילה כי איתר שיגור של טיל בליסטי לטווח בינוני מקוריאה הצפונית אל האוקיינוס השקט. בהודעת הצבא הודגש כי הטיל לא היווה איום על אמריקה הצפונית ועל האי גואם. כמו כן, נמסר כי "טווח השיגור של הטיל היה משמעותי, אך מדובר בשלב מוקדם של פיתוח ורמת הדיוק שלו נחשבת עדיין נמוכה".זמן קצר לאחר מכן, הגיבה קוריאה הדרומית בשיגור טיל גם כן, ומסרה כי מדובר בחלק מתרגיל. נשיא קוריאה הדרומית, מון ג'ה יין, כינס ישיבת חירום של ראשי מערכת הביטחון במדינה כדי לדון בצעדים שסיאול תנקוט בהמשך בתגובה לשיגור הטיל של פיונגיאנג. ממשלת יפן הודיעה כי "תנקוט בהמשך צעדים מתאימים, בתיאום עם ארצות הברית".ביום שלישי האחרון אישרה מועצת הביטחון של האו"ם פה אחד החלטה מרוככת להטיל סנקציות חדשות נגד קוריאה הצפונית, בעקבות הניסוי הגרעיני הקודם שערכה פיונגיאנג בתחילת החודש. ההחלטה לא כללה אמברגו נפט, הקפאת נכסים בינלאומיים של המשטר בפיונגיאנג וסנקציות אישיות על השליט קים ג'ונג און כפי שדרשה ארה"ב, בעקבות הסתייגות של רוסיה וסין.ההחלטה שאושרה באו"ם כוללת איסור על יצוא הטקסטיל מהמדינה ואיסור על ייבוא נפט גולמי. שגרירת ארצות הברית באו"ם, ניקי היילי, אמרה לאחר אישור ההצבעה כי "אנחנו לא מחפשים מלחמה. קוריאה הצפונית עדיין לא עברה את נקודת האל-חזור. אבל אם היא תמשיך בדרכה המסוכנת, נפעיל לחץ נוסף".