נשיא ארצות הברית דונאלד טראמפ ויושב ראש הרשות הפלסטינית אבו מאזן, נועדים כעת (רביעי) בשולי עצרת האו"ם. השניים נפגשים לראשונה מאז ביקר טראמפ באזור בחודש מאי האחרון.בפתח דבריו אמר הנשיא האמריקני כי ממשלו מעוניין להשיג שלום במזרח התיכון והוא מאמין שזוהי ההזדמנות הטובה ביותר אי פעם לעשות זאת. טראמפ הוסיף כי הוא מודע לכך שעסקה בין ישראל לפלסטינים היא העסקה הקשה מכולן, אולם הוא מאמין שיש סיכוי טוב להתממשותה וכי "דברים מוזרים מזה קרו". יושב ראש הרשות הפלסטינית ציין כי הסכם שלום הוא אינטרס פלסטיני וישראלי כאחד. הוא הודה לממשל האמריקני על המאמצים שהוא משקיע בפתרון הסכסוך והדגיש כי הם מעניקים ביטחון לפלסטינים מאחר והצדדים קרובים לשלום אמיתי. בהמשך בירך אבו מאזן את העם היהודי לכבוד ראש השנה שחל הפעם במקביל לראש השנה המוסלמית. "מדובר בצירוף מקרים יפה, ואם זה מעיד על משהו, הרי זה מעיד על כך שאנחנו מסוגלים לחיות אלה לצד אלה".