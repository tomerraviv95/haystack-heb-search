ארצות הברית החליטה היום (רביעי) להשהות את העברת כספי הסיוע למצרים בסך 95.7 מיליון דולר, ולדחות כספי סיוע נוספים בסך 195 מיליון דולר המיועדים לצבא המצרי. על פי הודעת הממשל, הצעד נעשה לאור הדאגה האמריקנית ממצב זכויות האדם במצרים, וייתכן שהוא קשור גם ליחסים החמים בינה ובין קוריאה הצפונית.בעקבות ההחלטה לצמצם את הסיוע האמריקני, מצרים ביטלה פגישה מתוכננת בין שר החוץ סאמח שוכרי ליועץ האמריקני וחתנו של הנשיא ג'ארד קושנר, שהייתה אמורה להתקיים היום בקהיר. במקום זאת, המצרים הודיעו כי היום תתקיים פגישה בדרג הבכיר ביותר, בין הנשיא א-סיסי לקושנר, מתוך כוונה לנזוף בשליח האמריקני על הצעד שנקט ממשל טראמפ.מצרים הודיעה כי היא מביעה צער על החלטת ארצות הברית. בהודעה שפרסם משרד החוץ המצרי נכתב כי "מצרים רואה בצעד זה ביטוי לשיקול דעת לקוי באשר ליחסים האסטרטגיים הקושרים בין שתי המדינות לאורך עשורים, ואימוץ תפישה הלוקה בהבנה מדויקת של חשיבות הסיוע ליציבת מצרים".