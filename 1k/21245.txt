"אנחנו מתנגדים לגמרי לגרסה של המשטרה. אחרי שנשב שבעה על אשתי, האמת והצדק ייצאו לאור". כך אמר היום (רביעי) אהרון חלימי, בעלה של מיכל חלימי, שעות לאחר שפורסם כי היא נרצחה לפי החשד על ידי פלסטיני שניהלה איתו מערכת יחסים.בעלה של חלימי הודיע כי בכוונתו להגיש תביעה נגד המשטרה, בגין התנהלותה בתקופה שבו אשתו הוגדרה כנעדרת. "עדיין לא קברנו אותה", הוא הוסיף, "ברגע שנקבור אותה ונשב שבעה, נגיב בהרחבה. נגיש תביעה נגד המשטרה כי היא פרסמה מידע שגוי. חשוב שהאמת והצדק ייצאו לאור".בני הזוג חלימי התגוררו בבנימין, עד שמיכל עזבה את הבית. "הם עשו רושם של אנשים מאוד נחמדים ושקטים, לא דברנים גדולים", סיפר היום עמירם, שהשכיר לשניים את הדירה. "בשלב מסוים אבא של האישה התקשר ואמר שהם צריכים לעזוב, בלי להסביר למה."בהמשך החודש, הבעל סיפר לי שאשתו נעלמה", הוסיף בעל הדירה. "לא ראיתי ביניהם שום דבר מחשיד, שום סימן. היו שמועות שהסתובבו, אבל לא ידעתי אם זה אמין. הופתעתי לשמוע את מה שקרה, לא חשבתי לרגע על כיוון כזה".  מוקדם יותר הודיעה המשטרה כי היא פענחה את האירוע, וכי הצעיר הפלסטיני שעמו ניהלה חלימי קשר חשוד כי רצח אותה. הוא חנק אותה והטיח אבנים בראשה עד שמתה. לאחר מכן, כיסה את הגופה ועזב את המקום ברכבה. בחקירתו הוא הודה במעשה וטען כי ביצע את הרצח "למען האסירים", אך במשטרה עדיין סבורים כי המניע היה פלילי.