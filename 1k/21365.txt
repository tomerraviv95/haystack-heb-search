ראש הממשלה בנימין נתניהו צפוי להיחקר לפחות ארבע פעמים בפרשות 1000 ו-2000 - כך פורסם הערב (ראשון) לראשונה במהדורת הערב של "כאן 11". רעייתו, שרה נתניהו, צפויה להיחקר בתיק 1000 אף היא. המשטרה צפויה לפרסם את המלצתה לקראת תקופת החגים, או לכל המאוחר מיד לאחר מכן. היועץ המשפטי לממשלה אביחי מנדלבליט צפוי להכריגע בנושא בתחילת 2018. הסיבה לעיכוב בפעילות המשטרה בנוגע לתיקים היא המגעים שהתנהלו עם ארי הרו, לשעבר ראש הסגל בלשכת ראש הממשלה, שחתם שלשום על הסכם עד מדינה. הרו החל במגעים עם פרקליטות המדינה לפני יותר מחצי שנה, ומנדלבליט היה בסוד העניינים ועקב אחר ההתפתחויות. גורם בפרקליטות מסר לחדשות הערב כי ניתן יהיה להגיש כתב אישום בתיקי 1000 ו-2000 גם ללא עדי מדינה.היום הופרה שתיקתם של שרי הליכוד בנוגע להתפתחויות סביב חקירות ראש הממשלה. על פי ההערכות, תמיכתם הפומבית של השרים בנתניהו הגיעה בעקבות התחושה שלפיה הוא מותקף מכל עבר. הם צפויים לקיים אירוע תמיכה בראש הממשלה ביום רביעי הקרוב בגני התערוכה בתל אביב.יו"ר הבית היהודי, נפתלי בנט, הבהיר היום כי מפלגתו תומכת בנתניהו. "לראש הממשלה עומדת חזקת החפות", אמר שר החינוך, "ואני מקווה שהחקירה תסתיים ללא כתב אישום". בהודעה שפרסם הוסיף בנט: "מדינת ישראל זקוקה ליציבות, ואנו מעניקים תמיכה לממשלה לאומית זו ומחויבים להמשך פעולתה". הוא שיגר אמירה בנוגע למחאה הנערכת מדי שבוע מחוץ לבית היועץ המשפטי לממשלה: "יש לי אמון מלא ברשויות אכיפת החוק וביועץ, ללא לחצים פוליטיים והפגנות מיותרות".שר החינוך סיכם ואמר כי מפלגתו איננה נערכת להקדמת הבחירות: "ממשלת ימין לאומי הכרחית לביטחון ישראל. נמשיך להוביל דרך זו עד לבחירות, שאנו מקווים שתהיינה במועדן. הציבור, שרואה בנו את ההנהגה הלאומית של ישראל, מצפה שננהג באחריות ובממלכתיות".השר לביטחון הפנים גלעד ארדן פרסם אף הוא הודעת תמיכה בנתניהו ואמר כי "ראש הממשלה מוביל את מדינת ישראל באחריות ובמקצועיות ויש לתת לו גיבוי חרף המתקפה הפוליטית והתקשורתית נגדו. האמירות הקובעות שראש הממשלה אשם כל עוד לא הוכח אחרת הן אמירות הזויות שאין להן מקום במדינה דמוקרטית".גם ארדן התייחס בדבריו בין להפגנות ליד ביתו של היועץ המשפטי לממשלה. לדבריו, "אף על פי שמפלגות השמאל נכשלות בקלפי כבר שנים רבות, עליהן להבין שאין דרך לעקוף את רצון הבוחר דרך הפעלת לחצים פסולים. על כולנו לסמוך על היועץ המשפטי לממשלה ועל רשויות החוק העושות עבודתן נאמנה".במהלך היום המשיכו חברי כנסת ושרים מהליכוד להתבטא בנוגע לחקירות סביב ראש הממשלה. שרת התרבות, מירי רגב, אמרה בראיון לכאן ב' כי היא סומכת באופן מלא על נתניהו וכי הוא איננו אדם מושחת. "גורמים בשמאל ובתקשורת חברו כדי להפיל את שלטון נתניהו והליכוד", האשימה רגב.לדברי השרה, "למרות עד המדינה, התמיכה הציבורית בנתניהו ובליכוד נותרה על 30 מנדטים, כך שאני מציעה לא להתרגש. לאלה שעובדים קשה כדי להפיל את נתניהו, אני מציעה להירגע ולשתות קפה או מים. זה לא סיפור הולילנד ומעטפות הכסף של טלנסקי".שלשום חתם הרו על הסכם עד מדינה, כאמור, ובמסגרת זו ימסור מידע על תיק 1000, ובו החשד לקבלת מתנות, טובות הנאה ושוחד בשווי מאות אלפי שקלים במשך שנים, ועל תיק 2000, ובו החשד כי נתניהו קידם פעולות שיטיבו עם מו"ל ידיעות אחרונות, ארנון מוזס, בתמורה לסיקור אוהד בעיתונו. הרו מחזק מאוד את ראיות השוחד נגד נתניהו בתיק המתנות. כמו כן, ל"כאן 11" נודע כי בידי הרו מידע על פרשות נוספות, מעבר לפרשות שבהן חשוד נתניהו.