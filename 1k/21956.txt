עומר אל-עבד, המחבל שביצע את הפיגוע בהתנחלות חלמיש בחודש שעבר, הואשם היום (חמישי) ברצח שלושה בני אדם, ניסיונות רצח, קשירת קשר לביצוע פיגועים נגד אזרחים ישראלים בחודשים האחרונים ובעבירות נוספות.מכתב האישום עולה כי המחבל, בן 19 מהכפר כובאר, יצר קשר עם תושבת עזה ושיתף אותה בהתכתבות בוואטסאפ בכוונתו לבצע פיגוע, למרות שהיא ניסתה להניע אותו מכך. המחבל מסר לה את פרטי חשבון הפייסבוק שלו כדי שתעלה פוסט צוואה לאחר שיבצע את הפיגוע.בפוסט שעלה מעט לפני ביצוע הפיגוע כתב אל-עבד: "אני עוד לא בן 20, יש לי חלומות ושאיפות רבות, אהבתי את החיים, אך אילו מן חיים אלה, שנהרגים בהם הנשים והצעירים שלנו? מטמאים את אל-אקצה, ואתם ישנים. זו בושה".בכתב האישום מצויין כי לצורך ביצוע הפיגוע לקח מחנותו של אביו סכין לחיתוך בשר, ולפני שיצא לבצע את הפיגוע גילח את כל שערות גופו על מנת להיטהר. המחבל חדר אל חלמיש לאחר שקרא בקוראן כל אחר הצהריים על הר הסמוך לכניסה ליישוב. לאחר שחדר ליישוב, עומר בחר לבצע את הפיגוע דווקא בבית משפחת סולומון משום שמהבית הזה בקעו קולות צחוק, בעוד הבית השכן היה חשוך, שקט ושומם.המחבל ביצע את הפיגוע בערב יום שישי 21 ביולי. הוא דקר למוות את יוסף סלומון, בן 70, ואת ילדיו חיה, בת 46, ואלעד, בן 36. הוא נאשם כי ניסה לרצוח את טובה סלומון, אשתו של יוסף, וכן את חמשת ילדיהם של אלעד ומיכל סלומון, שנאבקה במחבל וגוננה על ילדיה.התביעה הצבאית הגישה נגדו כתב אישום לבית המשפט הצבאי ביהודה ושומרון,  וביקשה להאריך את מעצרו עד תום ההליכים.