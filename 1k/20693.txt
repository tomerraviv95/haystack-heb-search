מליאת הכנסת אישרה היום (שני) בקריאה שניה ושלישית את הצעת החוק שתאפשר למשטרה לחסום אתרי אינטרנט בגין עבירות פליליות. על פי החוק החדש, שיזמו השר לביטחון הפנים, גלעד ארדן, ושרת המשפטים, איילת שקד, תוכל המשטרה לחסום אתרים שמעודדים עבירות פליליות או מבצעים אותן.ארדן ושקד הביעו שביעות רצון מאישור החוק ואמרו כי הוא יסייע בהתמודדות עם תופעות רשת כמו פרסומי זנות, מכירת סמים, הימורים ואתרי הסתה המשמשים ארגוני טרור. כיום, למשטרה אין סמכות לחסום או להגביל אתרים המבצעים את העבירות הללו."סגרנו היום פער אכיפתי של שנים רבות", אמר השר ארדן לאחר אישור החוק. לדבריו, "החוק הקיים היה מנותק ממגמת המעבר של הפשיעה לרשת. החוק החדש ייתן למשטרה כלים להיאבק בעבריינים ובמסיתים שהעבירו את פעילותם למרחב המקוון".