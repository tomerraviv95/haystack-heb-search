חוקרי רשות המיסים פשטו בתחילת השבוע על משרדי הוועדה המחוזית לתכנון ולבנייה בירושלים, ודרשו לקבל לידיהם חומרים הקשורים לחקירת שר הפנים אריה דרעי. ל"כאן ועכשיו" נודע, כי החוקרים אספו מסמכים הנוגעים לבניין הדירות בשכונת גבעת שאול בירושלים, שנטען כי דרעי מכר לאחיו את זכויות הקרקע שלו במחיר הנמוך מהשווי המקורי. גורם במשטרה אמר ל"כאן ועכשיו", כי סוגיית המכירה של הקרקע בגבעת שאול עומדת במוקד החקירה נגד שר הפנים.לפני כארבע שנים מכר השר דרעי לאחיו, עו"ד שלמה דרעי, זכויות בנייה לחמש דירות תמורת 4.2 מיליון שקל. לפי חשיפת עיתון "גלובס", שוויין המוערך של הדירות שנבנו מאז עמד על 15 מיליון שקל. בעת החשיפה הדירות היו רשומות על שמו של דרעי ורעייתו יפה, על אף שבתצהיר ההון שהגיש דרעי טרם כניסתו לתפקיד שר הפנים, הוצהר כי ברשותו רק דירה אחת שבה הוא מתגורר ברחוב הקבלן בשכונת הר נוף בירושלים.בתחילת החודש נחקר דרעי בפעם הרביעית במשרדי היחידה להב 433 במשטרה. במקביל, נחקרה גם רעייתו. החקירה בעניינם עוסקת לצד עסקאות הנדל"ן, בעבירות שהתבצעו לכאורה בעמותה בראשות יפה דרעי, "מפעלות שמחה", שבעלי הון תרמו לה מאות אלפי שקלים לאורך השנים.