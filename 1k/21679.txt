שופטי בג"ץ קבעו כי גם אישה תוכל להתמנות לתפקיד מנהל בתי הדין הרבניים. ההחלטה התקבלה בעקבות פסיקת בית המשפט בעתירה שהגישה מנכ"לית ארגון "מבוי סתום" בתיה כהנא דרור וארגוני הנשים ויצ"ו ונעמת.עד עתה, לפי "חוק הדיינים" נקבע שלתפקיד יכול להתמנות רק דיין או מי שכשיר להיות רב עיר. בפועל, תנאים אלו חסמו נשים מלכהן במשרה זו.לפי פסיקת בג"ץ, נוסף מסלול כשירות שלישי למשרת מנהל בתי הדין הרבניים. לפי המסלול הנוסף, לתפקיד יוכל להתמנות טוען רבני או עו"ד בעל תואר שני במשפט עברי או בתלמוד, אשר יש לו ניסיון של לפחות 7 שנים בהופעה בבתי דין רבניים וכן שמבחינת אופיו ואורח חייו הוא ראוי לשמש בתפקיד. בהחלטה הורו השופטים כי הליך מינוי של מנהל בתי הדין ילווה על ידי היועמ"ש.שופטי בג"ץ אמרו כי אינם רואים כל טעם בהצבת תנאי סף של מעבר בחינות עיוניות ומעשיות לצורך כשירות לשמש מנהל או מנהלת בתי הדין. "אין מנהל בתי הדין פוסק על פי הדיו הדתי ואין הוא נדרש לבקיאות הלכתית מופלגת הצריכה לעמוד במבחן", נכתב בהחלטת השופטים.השופט הפורש אליקים רובינשטיין כתב בהחלטה בערעור: "בשעה (טובה) שבה נשים תופסות מקום של כבוד במגוון תפקידי השירות הציבורי, אין זה מתקבל על הדעת כי לא יינתן ביטוי הולם לייצוגן בהנהלת בתי הדין הרבניים. בפתיחת שעריו של בית הדין בפני נשים שתשמשנה בתפקידים ניהוליים יש ערך רב לא רק לציבור הנשים בכללותו, כי אם גם לחיזוק מעמדו של בית הדין שאמון הציבור בו הוא תנאי חיוני לתפקודו.בחודש שעבר מונתה מיכל גולדשטיין לתפקיד סמנכ"לית בתי הדין הרבניים, בעקבות הוראת בג"ץ. מדובר בפעם הראשונה שאישה נושאת בתפקיד זה. נכון לעכשיו, זהו התפקיד הבכיר ביותר שמכהנת בו אישה בשירות הממסד הדתי. בינואר 2016 קבע בג"ץ שעל המדינה לאשר את המינוי במסגרת עתירה שהגישה עו"ד כהנא דרור וארגוני הנשים נעמ"ת וויצ"ו. היועצת המשפטית של ארגון נעמת, עו"ד גלי עציון, אמרה כי מדובר בפסק דין היסטורי, ואף השוותה אותו לפסיקת בג"ץ בעתירתה של אליס מילר להגשת מועמדות לקורס טיס בחיל האוויר. "פתיחת שערי הנהלת בתי הדין מקבילה לפתיחת השמיים בפני נשים בעקבות בג"ץ אליס מילר.  בעידן  שבו נשים תופסות מקום של כבוד במגוון תפקידי השירות הציבורי, לא מתקבל על הדעת, שלא יינתן ביטוי הולם לייצוגן בהנהלת בתי הדין הרבניים״יו"ר נעמת, גליה וולוך, הכריזה בעקבות קבלת העתירה כי הארגון ימשיך בהליכים המשפטיים "עד שתמוננה נשים גם כדייניות". היא הוסיפה כי ״פתיחת שעריו של בית הדין בפני נשים בתפקידים ניהוליים, חשובה במיוחד במערכת שבה שדרת הניהול מורכבת ברובה הגדול מגברים״.ליאורה מינקה, יו"ר "אמונה", תנועת הנשים הדתיות, אמרה שמדובר בהחלטה דרמטית. "מימוש השילוב בפועל יהפוך את המוסדות לידידותיים יותר למשתמשים, נשים וגברים כאחד, וישפר את תפקודם".