השר לביטחון הפנים, גלעד ארדן, אישר הבוקר (שני) בראיון לכאן רשת ב' כי שוטרים הפעילו כוח מוגזם בהפגנת החרדים נגד הגיוס אתמול בירושלים, שבה נעצרו תשעה מפגינים. "הצילומים אכן היו מזעזעים", אמר ארדן לתכנית קלמן ליברמן. גם מפכ"ל המשטרה רוני אלשיך התייחס באירוע הרמת כוסית במטה הארצי בירושלים לתיעוד ההפגנה ואמר "הרגשתי רע מאד (כשראיתי את הסרטונים). אם שוטרים באירוע איבדו שליטה הם ישלמו מחיר". מנגד ציין אלשיך כי "הייתה אלימות קשה מצד המפגינים, יש 7 שוטרים פצועים".השר שיבח את המשטרה על העברת החומרים למח"ש: "לפחות לפי התמונות, יש כנראה שוטרים שאיבדו שליטה והפעילו כוח בלתי סביר. המשטרה עשתה טוב כשהודיעה שהעבירה את הדברים לבדיקת מח"ש, משום שזה יצא מתחום המשמעת הפנימי שלה".מנגד, השר לביטחון הפנים ביקש לציין כי "הייתה בהפגנה אלימות קשה גם נגד השוטרים. החומרים יוצגו, והם כוללים השלכת אבנים ושוטרים נפצעו. יחד עם זאת, זה לא מצדיק הכאה של מפגין שכבר פונה ושוכב על הרצפה".האלימות בהפגנה בירושלים, אתמול (צילומים: יונתן זינדל, פלאש 90)גם דוברת המשטרה, נצ"מ מירב לפידות, אמרה לקלמן ליברמן כי חלק מהשוטרים לא פעלו כראוי בהפגנה. "ההתנהגות בשטח לא נראית טוב", הסבירה לפידות בפתח דבריה. "נראה שחלק מהשוטרים נסחפו לתוך הסיטואציה ולא התנהגו כמו שמצופה משוטר"."במקרה הזה, אנחנו סבורים ממה שראינו שהשימוש בכוח על ידי שוטרים לא היה רק למטרות אכיפה", המשיכה לפידות. "זה היה לא סביר בעינינו ולא מידתי. לכן העברנו את החומרים לחקירת מח"ש, משום שאנחנו רוצים לבוא נקיי כפיים כשאנחנו נדרשים לפזר הפגנות".דוברת המשטרה אמרה כי "כשעומדים מאות חרדים, מקללים וקוראים לך 'נאצי' – אז מבלי להצדיק אף אחד, אתה יכול לנסות ולהבין מה עובר בראש של שוטר. אלה שוטרים מיומנים, אותם שוטרים שנמצאים בכל יתר האירועים. זו הפלוגה של הדס מלכא והדר כהן, שוטרים שנפצעו בפיגועים ולפעמים שוגים. זו הייתה שגיאה וחריגה מסמכות".בהפגנה, שהתקיימה בכיכר השבת בירושלים, השתתפו אתמול מאות חרדים. הם מחו נגד מעצר נכדו של אדמו"ר שלא התייצב בלשכת הגיוס. המפגינים חסמו לתנועה את הכיכר ורחובות סמוכים, ולדברי המשטרה כמה מהם תקפו שוטרים. המשטרה עצרה תשעה בני אדם בחשד להתפרעות, וגם הודיעה כי תחקור את תיעודי האלימות שהפעילו שוטרים נגד המפגינים.