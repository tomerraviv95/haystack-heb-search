מועצת הביטחון של האו"ם אישרה הלילה (שלישי) פה אחד החלטה מרוככת להטלת סנקציות חדשות נגד קוריאה הצפונית בעקבות הניסוי הגרעיני שערכה בתחילת החודש. ההחלטה לא כוללת אמברגו נפט, הקפאת נכסים בינלאומיים של המשטר בפיונגיאנג וסנקציות אישיות על השליט קים ג'ונג און כפי שדרשה ארה"ב, בעקבות הסתייגות של רוסיה וסין.ההחלטה שאושרה כוללת איסור על יצוא הטקסטיל מהמדינה ואיסור על ייבוא נפט גולמי. כל 15 החברות במועצה הצביעו בעד ההחלטה.שגרירת ארה"ב באו"ם ניקי היילי, אמרה לאחר אישור ההצבעה כי "אנחנו לא מחפשים מלחמה. קוריאה הצפונית עדיין לא עברה את נקודת האל-חזור. אבל אם היא תמשיך בדרכה המסוכנת, נפעיל לחץ נוסף".היילי אמרה כי "מערכת יחסים חזקה" בין הנשיא האמריקני דונלד טראמפ לנשיא סין שי ג'אופינג הביאה להחלטה המשותפת לכל חברות המועצה. ההחלטה המרוככת התקבלה לאחר שרוסיה הבהירה שלא תתמוך בהידוק הסנקציות על צפון קוריאה ללא פעילות דיפלומטית לפתרון המשבר.שגריר רוסיה בארה"ב, ואסילי נבנצ'יה, הציג בדיון את ההצעה של סין ורוסיה לפיה פיונגיאנג תקפיא את הניסויים הגרעינים ושיגור הטילים הבליסטיים, במקביל להקפאה של התרגילים המשותפים לארה"ב וקוריאה הדרומית, במטרה לפתוח במו"מ לפתרון המשבר. שגרירית ארה"ב היילי דחתה את ההצעה ואמרה כי היא רואה בה "עלבון".מנגד אמר השגריר הרוסי כי "זו טעות גדולה לזלזל ביוזמה הזו". הוא הוסיף כי "ההצעה הזו נשארת על השולחן במועצת הביטחון, ואנחנו נתעקש על כך שהיא תישקל".