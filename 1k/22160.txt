שלושה עובדי חברת אל על חשודים בשורת עבירות כלכליות ארוכה, ובגניבת סכומי כסף ״בהיקפים עצומים״ מקופת החברה, כך הודיעה היום (רביעי) המשטרה. על פי החשד השלושה, שעבדו בין השנים 2008 ל-2013 בנציגות אל על ברומניה ופולין, העבירו כספים מחשבונות החברה לצרכים פרטיים, הגישו חשבוניות מזויפות להחזרי הוצאות, ומשכו כספים ללא אישור. בימים הקרובים יועבר התיק לפרקליטות, עם המלצת המשטרה להעמידם לדין.מהחקירה עולה כי החשודים נהגו להוציא כספים במרמה מהחברה, במגוון שיטות ולאורך שנים. בין היתר הם העבירו כספים במרמה מחשבונות החברה לחשבונות שפתחו בחו"ל, משכו כספים לצרכים פרטיים, הגדילו את החזרי ההוצאות האישיות והגישו חשבוניות מזויפות. המשטרה ניהלה את החקירה ביחידה הארצית למאבק בפשיעה הכלכלית (יאל"כ) בלהב 433 בשיתוף רשות המסים ובליווי המחלקה הכלכלית בפרקליטות המדינה.המשטרה סבורה כי נגד השלושה התגבשה תשתית ראייתית לעבירות על חוק איסור הלבנת הון, פקודות מס הכנסה, זיוף בידי עובד ציבור, גניבה בידי עובד ציבור, רישום כוזב במסמכי תאגיד, מרמה והפרת אמונים בתאגיד וקבלת דבר במרמה.מאל על נמסר בתגובה: מדובר באירוע שנחשף על ידי מבקר אל על בשנת 2014. אל על פנתה למשטרת ישראל ולגורמי אכיפת החוק במזרח אירופה על מנת למצות את החקירה ולהביא את האשמים לדין. יש לציין כי לא מדובר בסכומים מהותיים לחברה. חברת אל על סייעה במשך כל התקופה לגורמי אכיפת החוק בישראל ובחו"ל בחקירה. חברת אל על ראתה ותמשיך לראות מול עיניה את טוהר החוק והמידות. אנו שבעי רצון שהחקירה הסתיימה והדין ימוצה עם האשמים.