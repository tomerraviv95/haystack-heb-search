הקבינט המדיני-ביטחוני החליט הלילה (שלישי) לקבל את המלצת מערכת הביטחון ולהסיר את גלאי המתכות ואת המצלמות שהוצבו בכניסה למתחם הר הבית בתגובה לפיגוע שאירע במקום ביום שישי לפני כעשרה ימים, ובו נהרגו שני שוטרים. במקום זאת יתבצע זיהוי וסינון באמצעות "בידוק חכם", במסגרת תוכנית שעלותה עשרות מיליוני שקלים ויישומה יימשך על פני כמה חודשים. הבוקר כבר החלו בהסרת גלאי המתכות, ובעקבות העבודות התפתחו עימותים בין צעירים פלסטינים לכוחות הביטחון. "הקבינט מקבל את המלצת כל גופי הביטחון להמיר את הבידוק של גלאי המתכות בבידוק ביטחוני המבוסס על טכנולוגיות מתקדמות ובאמצעים נוספים, כדי להבטיח את ביטחון המבקרים והמתפללים בעיר העתיקה ובהר הבית", נכתב בהודעת הקבינט שהתכנס אמש ומסר את החלטתו הלילה. "עד ליישום התוכנית תתגבר משטרת ישראל את כוחותיה ותבצע פעולות נוספות ככל שיידרש על מנת להבטיח את ביטחון המבקרים בהר".בהודעה נמסר כי הקבינט הורה על מתן עדיפות לתקצוב הפרויקט, שייעשה בהתאם להחלטתו של השר גלעד ארדן. "הקבינט החליט על הקצאת תקציב של עד מאה מיליון שקלים לטובת יישום התוכנית (בפרק זמן של עד שישה חודשים), כולל בקיצוץ רוחבי ככל שיידרש, על פי התכנית שיגיש המשרד לביטחון הפנים. עלות התכנית תכלול גם מימון תקני שוטרים על פי המלצת המשטרה".במקביל להודעה על הסרת גלאי המתכות התפתחו במהלך הלילה עימותים בין צעירים פלסטינים לכוחות הביטחון. על פי המשטרה, המתפרעים השליכו אבנים וחפצים לעבר הכוחות בעימותים בשער האריות. שני שוטרים נפצעו קל, אחד החשודים ביידוי אבנים נעצר.   שרת התרבות והספורט מירי רגב, שהתנגדה להסרת הגלאים, מתחה ביקורת על המהלך. "החלטת הקבינט היא מצערת. לא צריך להיות מומחה בביטחון כדי להבין שלמגנומטר יש אפקט הרתעתי וביטחוני". ח"כ נחמן שי (המחנה הציוני), חבר ועדת חוץ וביטחון, בירך על החלטת הקבינט: "הסרת המגנומטרים היא מעשה נבון ומחויב המציאות. גם אם נעשה באיחור עדיף הדבר על פני המשך האלימות וההידרדרות הבלתי נמנעת. מוטב שהממשלה תלמד היטב את הטעויות שעשתה כי השטח לוהט ועלול להתלקח שוב".ח"כ איל בן ראובן, גם הוא חבר ועדת חוץ וביטחון, הוסיף: "ירדן הייתה ונשארה אינטרס עליון בביטחון הלאומי שלמדינת ישראל. אני מברך את ראש הממשלה על הטיפול המהיר להחזרת אנשי השגרירות לארץ. אני שמח על החלטה נכונה להסרת המגנומטרים, שללא ספק מצביעה על צורך בשיקול דעת עמוק ובחשיבה אסטרטגית בתהליכי קבלת החלטות, גם תחת לחץ".נשיא מצרים, עבד אל-פתאח א-סיסי, קרא אמש לישראל לכבד את רגשות המוסלמים על רקע משבר הר הבית. בנאום שנשא הנשיא, הנועד לפנות לדעת הקהל הישראלית ולממשלה בירושלים, אמר כי יש לשים קץ למשבר ואין מנוס אלא לכבד את החשיבות הדתית שמייחסים המוסלמים למקומות הקדושים. אמש הציגה המשטרה לקבינט את הצעתה להסיר את גלאי המתכות, ובמקומם להציב מצלמות מתקדמות שמזהות פנים ואמצעי לחימה. בימים האחרונים נפגשו קציני משטרה עם נציגי ארבע חברות אבטחה מוכרות בעולם כדי למצוא פתרונות טכנולוגיים לסוגיית הר הבית. בנוסף למצלמות החכמות, הציעה המשטרה להגביר משמעותית את הכוחות בעיר העתיקה ולהפוך אותה ל"עיר בטוחה". תוכנית זו יקרה - עלותה יותר ממאה מיליון שקלים - ויישומה ארוך טווח. כמו כן, בימי םהאחרונים קיימו קציני משטרה מגעים עם הווקף על פתרונות מוסכמים לאבטחת ההר. בווקף סירבו לכל שינוי טכנולוגי במערך האבטחה.המשטרה התקינה אתמול בכניסה לשער השבטים שליד הר הבית מעברי כניסה ממעקות ברזל המובילים אל הבידוק בגלאי המתכות. נכון לעתה המעברים מובילים אל הבידוק בגלאי המתכות, אולם נבחנת גם אפשרות שהמתפללים יעברו בידוק בידי מאבטח ורק במידת הצורך יעברו בגלאי מתכות.ראש השב"כ לשעבר יורם כהן קרא אתמול למצוא פתרונות חלופיים לגלאי המתכות. "אני חושב שבקונסטלציה שנוצרה, עקב ההסלמה והמחירים ששילמנו ואולי גם הסלמה דתית ולאומית, כדאי למצוא פתרונות חלופיים למענה של האבטחה בהר הבית", אמר בראיון לתוכנית "קלמן ליברמן" ב"כאן ב'".