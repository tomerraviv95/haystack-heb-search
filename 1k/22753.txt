מנהיג מפלגת העבודה אבי גבאי הצהיר הבוקר באירוע שבתרבות בפתח תקווה: "אני מאמין ומקווה שאחליף את נתניהו רק בקלפי, ולא בשום דרך אחרת". גבאי מתח ביקורת על ראש הממשלה נתניהו ועל הממשלה: "אני מאמין ומקווה שאחליף את נתניהו רק בקלפי, ולא בשום דרך אחרת. השחיתות היא תרבות שהממשלה מובילה, היא פוגעת בכבוד הלאומי שלנו." יו"ר מפלגת העבודה הבטיח גם להגביל את משך כהונת ראש ממשלה: "החוק הראשון שאעביר יהיה הגבלת הכהונה של ראש ממשלה לשמונה שנים".גבאי התייחס גם ליוזמת החקיקה של שר החינוך נפתלי בנט ושרת המשפטים איילת שקד: "ההצעה תהפוך את ישראל למדינה בלי מערכת משפט עצמאית ואת בית המשפט לגוף עם שיקולים פוליטיים. אעשה הכול כדי שזה לא יעבור. אני גם לא מאמין שראש הממשלה ייתן לזה לעבור".ביום חמישי חשפו בנט ושקד את יוזמת החקיקה שמטרתה השלמת חוקה לישראל, אשר תביא, לטענתם, להשבת האיזון בין שלוש הרשויות בישראל. התכנית גובשה לטענתם נוכח שורה של פסקי דין שניתנו לאחרונה על ידי בית המשפט העליון והפרו את הסטטוס קוו שהתקיים לאורך שנים בין הרשויות המחוקקת והמבצעת לרשות השופטת.התכנית תכלול את שני הפרקים החסרים בחוקה הישראלית: חוק יסוד "הלאום", אשר יהווה את פרק העקרונות בחוקה והוא כבר בעיצומו של הליך החקיקה, וחוק יסוד "החקיקה", אשר יצטרף לחוקי היסוד: הכנסת, הממשלה והשפיטה. חוק יסוד החקיקה החדש יכלול בתוכו פסקת התגברות המסדירה מצבים בהם בית המשפט פסל חוק והכנסת שבה ומחוקקת אותו בתנאים מסוימים.