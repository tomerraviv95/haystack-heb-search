בית המשפט העליון דן היום (שלישי) בהרכב מורחב של שבעה שופטים בעתירת התאחדות הסוחרים והעצמאיים ושל עיריית תל אביב-יפו נגד שר הפנים אריה דרעי, ובה הם דורשים לפתוח את המרכולים בעיר בשבת. הנשיאה מרים נאור הביעה במהלך הדיון תמיהה מדוע בית המשפט צריך לעסוק בנושא. "אנחנו מפלגה פוליטית?", שאלה. פסיקת הרכב השופטים המורחב צפויה להתקבל בתוך כמה שבועות.היועץ המשפטי לממשלה, אביחי מנדלבליט, סבור כי החלטתו של דרעי, ולפיה אין לאשר את חוק העזר העירוני של עיריית תל אביב-יפו שקובע מתווה לפתיחת מרכולים בשבת, מעוררת קשיים משמעותיים. עם זאת, הוא סבור כי הדבר לא מגיע לחוסר סבירות קיצוני בשל העובדה כי בעיר פתוחות חנויות נוחות וכי בתי מסחר פתוחים ביפו.עמדה זו של מנדלבליט נמסרה במהלך הדיון. זאת לאחר שהשופטים מתחו ביקורת על כך שלא הוצגה בפניהם דעתו של היועץ המשפטי לממשלה, אלא רק אמירה ולפיה הוא סבור שיש בעמדתו של דרעי קשיים. הדבר אילץ על נציגת המדינה לצאת מהדיון ולחזור עם אמירה ברורה יותר.במהלך הדיון, טען עורך דינם של הסוחרים כי יש בחוק העזר פגיעה בסטטוס קוו. על כך השיבה נאור בתקיפות: "למה אנחנו צריכים להתעסק בסטטוס קוו? מה אנחנו, מפלגה פוליטית? זה לא שייך לנו". נציג עיריית תל אביב-יפו, המתנגדת לשינוי הפסיקה, אמר כי העירייה "לא מבזה את השבת". לדבריו, חוק העזר אף הוביל לצמצום מספר המרכולים והקיוסקים הפתוחים בשבת בתל אביב – מ-280 ל-164.בחודש שעבר אישר המשנה לעליון, השופט אליקים רובינשטיין, לקיים דיון נוסף בנושא. "תהא התוצאה אשר תהא, ראויה השבת - שעל מעמדה בעולמה של יהדות אין צורך להכביר מלים - שעניינה יידון וילובן כשכלל העמדות לפני בית המשפט, בוודאי נוכח השלכות הרוחב", נימק. הוא הוסיף כי "הדיון העתידי והנוסף יחול על פסק הדין כולו, וההרכב יכריע כמובן כטוב בעיניו".לפני ארבעה חודשים אישר בג"ץ לעיריית תל אביב-יפו לקבוע מתווה לפתיחת מרכולים בשבת. הסוחרים והעצמאיים טענו היום נגד ההחלטה בנימוק שלעירייה אין סמכות לחוקק חוק בעל משמעויות סוציאליות. טענתם היא כי לא מדובר בחוק דתי.עמדתו של דרעי, המתנגד כאמור לחוק העזר, לא הוצגה בדיון הקודם, שבו הותר לעיריית תל אביב-יפו לחוקק את חוק העזר. נציגת המדינה השיבה לשאלות השופטים כי בהתנגדות שר הפנים לחוק יש אמנם מורכבות משפטית אך עמדתו אינה מגיעה לחוסר סבירות משפטית, ולכן אין מקום ליועץ המשפטי לממשלה להתערב בסוגיה. הנשיאה נאור הביעה תהייה נוספת לגבי המקום שיש לאדם לעצב בעצמו כיצד יראה סוף השבוע שלו.