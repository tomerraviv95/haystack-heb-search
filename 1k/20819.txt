נשיא המדינה ראובן ריבלין שוחח הערב (חמישי) עם נשיא טורקיה רג'פ טאיפ ארדואן על מתיחות השיא סביב הר הבית על רקע הצבת גלאי המתכות בכניסה למתחם. השיחה התקיימה בעקבות בקשת ארדואן, שהתקבלה אתמול בבית הנשיא. בהודעה חריגה שפרסם טרם השיחה, תקף ריבלין את ההתנגדות של משרד החוץ לעצם קיום השיחה, ואמר: "העדיפו להשחיר את פניי, במקום לפעול למען טובת המדינה".מבית הנשיא נמסר כי ריבלין אמר למקבילו הטורקי שהפיגוע בהר הבית הוא "חציית קו אדום המעמידה בסכנה את היכולת שלנו לחיות יחד". עם זאת, הנשיא הדגיש בפני ארדואן כי ישראל שומרת על הסטטוס קוו במתחם, והוסיף כי הצעדים שננקטו בהר הבית נועדו להבטיח שמעשי טרור כאלה לא ישנו. "חובתנו הקודמת לכל היא השמירה על חיי האזרחים העולים אליו", אמר ריבלין בשיחה.ריבלין הבהיר לארדואן כי ישראל מצפה לשמוע גינוי על הפיגוע שבו נהרגו שני שוטרים, כפי שישראל גינתה את מתקפות הטרור בטורקיה. "טרור הוא טרור בכל מקום בו הוא מתרחש - בירושלים, איסטנבול או פריז", הדגיש נשיא המדינה באוזני מקבילו הטורקי.במערכת הפוליטית אומרים, כי משרד החוץ התנגד לשיחה בין שני המנהיגים. לפי גורמים מדיניים בירושלים, יועצו המדיני של ריבלין שוחח עם בכירי משרד החוץ, שהעבירו חוות דעת לפיה לא נכון לקיים את השיחה. לפי חוות הדעת, טורקיה מתסיסה מזה זמן רב את ערביי ישראל ומזרח ירושלים, וההחלטה לערבה בתהליך הרגעה שמובילות ארה"ב וירדן היא שגויה. בתחילת השבוע הזמין מנכ"ל משרד החוץ יובל רותם את שגריר טורקיה בישראל, ודרש ממנו שטורקיה תפסיק עם ההתססה."כנהוג בשיחות עם מנהיגי מדינות המצויות בקשרים דיפלומטיים עם מדינת ישראל, תיקבע השיחה, וזאת כאמור בהמשך לבקשתו של ארדואן", נמסר מבית הנשיא בתגובה שפורסמה על הביקורת. "כמו בכל שיחה מדינית, גם בשיחה זו, יעביר הנשיא לארדואן את עמדתה של מדינת ישראל באופן המוסכם והמתואם עם כלל הגורמים הרלוונטיים".מוקדם יותר היום פנה יו"ר הרשות הפלסטינית אבו מאזן לארדואן וביקש שיתערב במשבר בנוגע להר הבית. הוא ביקש שאנקרה תנהל מגעים עם ארצות הברית וישראל, כדי שזו האחרונה תחזור בה מצעדי הביטחון במתחם.המשבר בהר הבית נמשך לאורך כל השבוע מאז נרצחו שני השוטרים האיל סתאוי וכמיל שנאן על ידי מחבלים מאום אל-פחם, על רקע הצבת מגנומטרים בכניסות למקום שעוררה תרעומת רבה בעולם המוסלמי. מנהל הווקף עזאם אלחטיב קרא לציבור הפלסטיני לעזוב את המסגדים מחר ולהגיע לתפילות באל-אקצא. אלחטיב אמר כי הוא מקווה שיושג פתרון שיאפשר למוסלמים להיכנס שלא באמצעות גלאי המתכות עוד לפני התפילות מחר והזהיר כי אם לא העניינים עלולים לצאת משליטה.בעקבות כך הוחלט בצה"ל לתגבר את כוחות הכוננות מחר בחמישה גדודים. ראש הממשלה יכנס הערב ב-20:00 דיון הערכת מצב בקריה בת"א. גורם בטחוני אמר ל"כאן" כי ההנהגה הפוליטית לא נותנת את הטון אלא הרחוב הפלסטיני הירושלמי הוא שמנהל את המאבק המדיני על המתחם.