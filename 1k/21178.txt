עורך הדין דוד שמרון, החשוד בפרשת הצוללות, יחזור הלילה (שני) מחו"ל, וייחקר פעם נוספת. בן משפחתו ומקורבו של ראש הממשלה יצא מהארץ לפני שלושה שבועות, לאחר שהשתחרר ממעצר הבית, לטובת נסיעה פרטית לבקר את משפחתו באישור המשטרה.בסביבתו של שמרון דחו את טענות עד המדינה בפרשה, מיקי גנור, לפיהן הוא היה אמור לקבל עמלה של 35 מיליון שקלים עבור עסקת הצוללות. לדברי מקורביו, "הטענות של מיקי גנור הן מופרכות ואין בהן היגיון". המקורבים הסבירו: "לא יכול להיות שמישהו יסכם על העברה של סכומים בסדר גודל כזה - עשרות מיליוני שקלים, ללא הסכם חתום ותיעוד כלשהו. מדובר בסיפור לא מציאותי".בסביבתו של שמרון אף טוענים, כי הראיות מצביעות על מציאות הפוכה. לדברי מקורביו, הוא מחזיק במסמכים מפורטים, המתעדים את כל העברות התשלומים עבור השכר שקיבל עבור שירותיו - שמוכיחים לכאורה ששולם לו שכר טרחה בלבד, לפי שעות עבודה. 