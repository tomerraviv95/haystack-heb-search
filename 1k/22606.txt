מקורביו של שר האנרגיה יובל שטייניץ שנחקרו בתחילת השבוע בחשד למעורבות בפרשת הצוללות, הם גרי חכים, גיסו של השר ופעיל במפלגת הליכוד, ואביעד שי, ששימש יועצו של שטייניץ כשכיהן כשר האוצר. כך הותר היום (שלישי) לפרסם. עד כה נחקרו בתיק ארבעה חשודים הקשורים לשר האנרגיה, ונבדקת האפשרות כי מקורבים לעד המדינה בתיק, איש העסקים מיקי גנור, תרמו כספים לפריימריז של שטייניץ בליכוד.חכים ושי הגיעו ביום ראשון למשרדי יחידה להב 433 שבלוד, שם מתנהלת חקירת הפרשה, שבמרכזה קידום רכישת צוללות וכלי שיט מגרמניה. שטייניץ עצמו אינו חשוד בפרשה. הוא צפוי למסור עדות פתוחה בתיק, ולא מן הנמנע כי בהמשך גם ייחקר באזהרה.גרי חכים, ששמו הותר היום לפרסום, נחקר בעקבות עדויות של מקורבי שטייניץ שנעצרו ונחקרו בימים האחרונים, בחשד לקבלת שוחד מעד המדינה, מיקי גנור. היועץ לשעבר, אביעד שי, נעצר ונלקח לחקירה בעקבות עדות של גנור עצמו. בחשד למעורבות בפרשה. שי עזב את לשכתו של שטייניץ לפני כשש שנים לתפקיד בכיר בקרן השקעות.השניים מצטרפים לרמי טייב, יועצו הפוליטי של השר שטייניץ, החשוד בלקיחת שוחד ובתיווך לשוחד במסגרת פרשת הצוללות. טייב מכחיש עד כה את המעשים המיוחסים לו, ובשבוע שעבר הוא שוחרר למעצר בית.בשבוע שעבר נעצרו בחשד למעורבות בפרשה גם השר לשעבר, מודי זנדברג, ותת-אלוף (במילואים) שי ברוש, מפקד שייטת 13 לשעבר. ביום רביעי שוחררו השניים למעצר בית, וזנדברג הורחק ל-30 ימים ממשרדי קרן היסוד, שבראשה הוא עומד.