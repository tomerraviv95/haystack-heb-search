משרד הבריאות פרסם היום (שני) מידע מעודכן על היקף האובדנות בישראל, הכולל מידע על מספר ושיעור התאבדויות בעשור האחרון עד לשנת 2014 וניסיונות ההתאבדות בשנים 2016-2000. העבודה על דוח נעשתה באגף המידע של משרד הבריאות, כהמשך לסדרת פרסומיו בנושא אובדנות, וזאת על מנת להציג מגמות ולהצביע על קבוצות האוכלוסייה בסיכון, במטרה לצמצם ככל האפשר את היקף התופעה.מהנתונים עולה כי בעשור האחרון ירד שיעור ההתאבדות בקרב גברים, ובמיוחד נרשמה ירידה משנת 2011. בקרב בני נוער וצעירים בגיל 24-15 נרשמה ירידה בשיעור האובדנות משנת 2006.בשנת 2014 היו 382 התאבדויות, מתוכם 294 גברים ו-88 נשים. שיעור ההתאבדות הגבוה ביותר בקרב שני המגדרים נרשם בגיל 75 ומעלה. שיעור ההתאבדות בקרב נשואים נמוך יותר משיעור הגרושים והרווקים.עוד עולה מהממצאים, כי שיעור ההתאבדות המתוקנן לגיל ליהודים ואחרים גבוה פי 2.4 בהשוואה לערבים בממוצע השנים 2014-2012. לעומת זאת, שיעור ההתאבדות המתוקנן לגיל של העולים ממדינות ברית המועצות לשעבר, גבוה פי שניים מיהודים ואחרים; ובקרב עולי אתיופיה השיעור גבוה פי ארבעה בשנים האחרונות.מרבית ההתאבדויות בקרב המגזר הערבי הם בגילאי 44-25 (43%). לעומת זאת, בקרב יהודים ואחרים, יותר ממחצית ההתאבדויות הן בגיל 45 ומעלה (35%).באשר לניסיונות התאבדות, נכתב בדוח כי כשליש מהם היו בקרב צעירים עד גיל 21 - 35% מניסיונות הגברים ו-37% מניסיונות הנשים. בקרב גברים ונשים כאחד, רוב ניסיונות ההתאבדות בשנת 2016 היו בגילאי 44-25, מתוכם 34% גברים ו-31% נשים.