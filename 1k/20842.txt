התפילות באזור הר הבית הסתיימו בלי אירועים חריגים. מאות מוסלמים התקהלו הבוקר (שישי) באזור הכניסות להר הבית, חלקם התעמתו עם המשטרה. המתפרעים יידו אבנים לעבר הכוחות והם פוזרו באמצעות רימוני הלם. על פי דיווח בערוץ אל-אקצא (ערוץ של החמאס) - שישה מתפרעים נפצעו מאמצעים לפיזור הפגנות. חברי כנסת מהרשימה המשותפת שלהבו את המתגודדים.המשטרה החליטה להתיר לגברים מוסלמים מעל גיל 50 ומעלה בלבד להיכנס לאזור העיר העתיקה. מהלך כזה התרחש בפעם הראשונה מזה שלוש שנים. לא הייתה הגבלת גיל לנשים. הרחובות הסובבים את העיר העתיקה, ובהם רחוב סולטן סולימאן נסגרו לתנועה מהבוקר ונפתחו לקראת השעה 15:00.מקורות פלסטיניים מדווחים שהבוקר נעצרו ראש התנזים עדנאן רית', ומחזיק תיק ירושלים בפתח חאתם עבד אל-קאדר. המשטרה ניסתה לעצור גם את סגנו של רית', שאדי מטור, אך הוא לא היה בבית.הקבינט התכנס הלילה לדון במצב המורכב בהר הבית. בתום הישיבה התקבלה ההחלטה כי ישראל מחויבת לשמור על הסטטוס קוו בהר הבית וחופש הגישה למקומות הקדושים. בנוסף, הקבינט הסמיך את המשטרה לקבל כל החלטה על מנת להבטיח את הגישה החופשית, תוך שמירה על הביטחון והסדר הציבורי. המשמעות היא שגלאי המתכות בכניסות להר הבית נשארו במקומם.אתרי חדשות ערביים בארץ דיווחו שהמשטרה מנעה מאוטובוסים של מתפללים מוסלמים להגיע לירושלים. על פי הדיווח, באזור לטרון הוצבו מחסומים של המשטרה שמנעו את הגישה של האוטובוסים. אמש והלילה קראו בתנועה האיסלאמית ובארגונים נוספים למוסלמים בארץ לבוא היום למסגד אל-אקצא בהמוניהם.המופתי של ירושלים, שייח' מוחמד חסין אמר אתמול למתפללים מול שער האריות כי "אל-אקצא יקר יותר מהדם שלהם ויקר יותר מהנפש שלהם". בפתח ובחמאס קראו היום ליום זעם בשטחים. בחלק מהקריאות נקרא הציבור הפלסטיני להגיע למוקדי החיכוך עם ישראל בשטחי הגדה וברצועת עזה.בתוך כך, בצה"ל נערכים להסלמה בשטחי יהודה ושומרון. חמישה גדודים נמצאים בכוננות לצורך התערבות במקרה של הפרות סדר. גורם ביטחוני מדגיש את הצורך חשיבה אמיצה כדי שהמצב לא ייצא מכלל שליטה: "אפשר להגיע לפתרונות גם אם ישראל לא רוצה להיתפס כמי שנכנעה לתכתיבים הפלסטיניים".