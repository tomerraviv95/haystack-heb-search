1,300 בני אדם הפגינו הערב (שבת) בכיכר גורן שבפתח תקווה זה השבוע ה-41, במחאה על הסחבת שנוקט לטענתם היועץ המשפטי לממשלה אביחי מנדלבליט, בחקירת פרשות הקשורות בראש הממשלה בנימין נתניהו. ההפגנה הערב הוגבלה ל-500 משתתפים לפי החלטת בג”ץ, והמשטרה הפנתה את שאר המפגינים למעגל תנועה סמוך.במשטרה אמרו כי כשעה מתחילת ההפגנה, רוב המוחים יצאו מהמתחם שהוקצה והתרכזו על שטח הכיכר ועל מעגל התנועה תוך ירידה לכביש - בניגוד להנחייית בג"ץ. בכיכר גורן, מפגינים רבים נשאו שלטים עם מספרים עליהם, וטענו כי המתחם שאישרה המשטרה קטן וכינו אותו "כלוב" או "מכלאה". עורך הדין אלדד יניב, מראשי המחאה, אמר ל"כאן" לפני תחילת ההפגנה כי "במדינת ישראל מותר להפגין כל כמות של אנשים בלי רישיון. לא צריך רישיון בתנאי שאין נאומים מדיניים וזה לא תהלוכה. ממול יש פה שתי גבעות, יכולים להיכנס 20 אלף אנשים. רק אל תרדו לכבישים ואל תתעמתו עם אנשים אבל תגיעו בהמוניכם". יניב הוסיף כי ההנחיה שיישאר במעצר בתחילת השבוע, אחרי ההפגנה בשבוע שעבר, היתה ידועה לגורמים רמי הדרג הגבוהים ביותר במדינה, וניתנה לטענתו ברוח גבית מצידם.השר לביטחון הפנים, גלעד ארדן, אמר הערב כי ההחלטה לעצור את יניב ומני נפתלי בשבוע שעבר היתה "טעות בשיקול הדעת". ארדן, שהתראיין לערוץ 2, הוסיף כי לא נכון היה לאזוק את השניים. עם זאת, השר תקף את יניב ואמר כי "יש כאן קמפיין שקרי שבעצם אומר שהמשטרה מגבילה את חופש הביטוי. בואו נגיד את האמת: מי שפוגע בשלטון החוק זה אלדד יניב וחבריו שמפעילים לחץ פוליטי פסול על היועץ המשפטי לממשלה". יו״ר הקואליציה, ח״כ דוד ביטן (הליכוד) אמר כי ההפגנה היא ״הפרה בוטה של החלטת בג״ץ רק שבוע לאחר שחזינו בהפרה בוטה של הוראות המשטרה. עריצי השמאל מרוממים את החוק רק כשזה נוח, אך מסתבר שכדי לבצע הפיכה שלא באמצעות בחירות גם רמיסת החוק כשרה".יו"ר המחנה הציוני, אבי גבאי, אמר כי "כשאנחנו ננהיג את המדינה מפגינים ששומרים על הסדר הציבורי יוכלו להפגין בכל מקום ובכל עת. בלי מכלאות, בלי מגבלות ועם משטרה שתשמור עליהם ולא מפניהם".ח"כ מיכל רוזין (מרצ) אמרה בהפגנה: "‏מצעד האיוולת: במקום הפגנה אחת גדולה במרכז מסחרי סגור, המשטרה, בתמיכת בג"ץ, יצרה מוקדי הפגנה נרחבים. זה מה שקורה שמנסים להגביל את זכויות היסוד של אזרחי המדינה וטוב שכך".השבוע הוציאו שופטי בג"ץ צו ביניים המורה למשטרה לאפשר קיום הפגנה בכיכר גורן, באזור ביתו של מנדלבליט, שלפיו המפגינים יוכלו לערוך הפגנה במקום בהשתתפות 500 בני אדם לכל היותר ובתנאי שלא ירדו לכביש, שישתמשו בשני מגפונים, שהארוע יחל לא לפני 20:00 בערב ושהמארגנים ידאגו להציב סדרנים.במהלך הדיון טענו העותרים שאין בהפגנות נאומים מדיניים ולכן אין סמכות למשטרה למנוע מהם להפגין ולדרוש קבלת רישיון. מנגד, אמרו נציגי המשטרה כי לנוכח השינוי המהותי בהיקף ובאופי ההפגנות, היא לא תמשיך להתיר אותן במיקום שבו הן נערכו בתקופה האחרונה, והיא מציעה לקיים אותן ב"פארק הגדול" המרוחק מבתי תושבים ואשר יכול להכיל עשרות אלפי אנשים.