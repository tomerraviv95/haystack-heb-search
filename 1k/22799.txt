צבאות ארצות הברית וקוריאה הדרומית קיימו היום (שני) תרגיל משותף נוסף, שכלל הפעם גיחה של מפציצים ומטוסי קרב אמריקניים מגואם לשמי קוריאה. התרגיל התקיים יממה בלבד לפני כינוס העצרת הכללית של האו"ם בניו יורק, שבו צפויה לתפוס המתיחות בחצי האי הקוריאני חלק גדול מסדר היום.במסגרת התרגיל, טסו שני מפציצים אמריקניים מדגם B-1B ומטוסי  F-35 מעל חצי האי הקוריאני. בנוסף לכך, השתתפו בו גם שישה מטוסי קרב של קוריאה הדרומית. על פי הודעת משרד ההגנה בסיאול, כלי הטיס המריאו מהאי גואם שבחסות אמריקנית ומשטח יפן."בתקופה האחרונה אנחנו מקיימים את התרגילים האלה פעמים-שלוש בחודש", הסביר שר ההגנה של קוריאה הדרומית, סונג יונג מו, בפני הפרלמנט המקומי. בוושינגטון הבהירו שוב כי מדובר בתרגילים מתוכננים שנקבעו מראש.בתוך כך, היום החלו גם חילות הים של סין ושל רוסיה לקיים תרגיל משותף באזור נמל ולאדיווסטוק הרוסי, סמוך לגבול עם קוריאה הצפונית. התרגיל, שדווח בהרחבה בסוכנות הידיעות הסינית הרשמית, היה המשך לתרגיל קודם שהחל בחודש יולי בים הבלטי.ביום שישי האחרון ביצעה קוריאה הצפונית שיגור נוסף של טיל בליסטי ארוך טווח, שהגיע לטווח של כ-3,700 קילומטרים. הטיל הגיע לגובה של כ-770 קילומטרים וחלף בתוך המרחב האווירי של יפן, לפני שנחת באוקיינוס השקט.זמן קצר לאחר מכן, הגיבה קוריאה הדרומית בשיגור טיל גם כן, ומסרה כי מדובר בחלק מתרגיל. נשיא קוריאה הדרומית, מון ג'ה יין, כינס ישיבת חירום של ראשי מערכת הביטחון במדינה כדי לדון בצעדים שסיאול תנקוט בהמשך בתגובה לשיגור הטיל של פיונגיאנג. ממשלת יפן הודיעה כי "תנקוט בהמשך צעדים מתאימים, בתיאום עם ארצות הברית".