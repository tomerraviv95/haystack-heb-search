חקירת תיק הצוללות (תיק 3000) הולכת ומסתבכת. המשטרה חושדת שרמי טייב, יועצו של השר יובל שטייניץ, ניצל את תפקידו ושימש לוביסט של חברת הצוללות הגרמנית "טיסנקרופ" בתוך הממשלה. היום (שלישי) התראיין לחדשות הערב בכאן 11 עורך הדין דב הירש ששוחרר אמש לאחר שעומת עם טייב. הירש נעצר בחשד ששימש כמתווך בהעברת כספי שוחד בין עד המדינה ונציג חברת הצוללות "טיסנקרופ", מיקי גנור, לבין טייב. בתוך כך, דיווח הערב ספי עובדיה בחדשות 10 כי צבי האוזר, מזכיר הממשלה לשעבר, העיד היום בפרשת הצוללות."כשהתפוצצה פרשת הצוללות ומצאו אצלי צ'ק של מיקי גנור, לא היה לי מושג שזה קשור לפרשה. התשלומים בוצעו ב-2013 ולא היתה סיבה לחשוב שזה קשור לפרשת הצוללות", אמר הירש. על-פי החשד, על מנת לטשטש את ההעברה, גנור העביר צ'ק לטייב ובאמצעותו שילם האחרון חוב להירש שייצג אותו בקבוצת רכישה. זו הסיבה שמעולם לא תועדו העברות כספים בין גנור לטייב. בהמשך הראיון תיאר הירש את מה שהתרחש בחדר החקירות: "המסמכים היו בידי המשטרה אבל רמי הכחיש שידע על הצ'ק ובאותה נשימה הכחיש קבלת שירותים משפטיים ממני. בנקודה הזאת הוא איבד את אמון החוקרים".שר האנרגיה, יובל שטייניץ, צפוי להיקרא להעיד בפרשה בשל יחסיו הקרובים עם רמי טייב. הערב ביטל השר את השתתפו באירוע של מפלגת הליכוד ברמת ישי.בימים האחרונים נמשך מצעד העצורים והנחקרים בתיק 3000. הבוקר הותר לפרסם כי מפקד שייטת 13 לשעבר, תת-אלוף (במילואים) שי ברוש, נעצר שלשום בחשד לקבלת שוחד והפרת אמונים. ברוש דרש תחילה מבית המשפט כי שמו לא יפורסם, אך חזר בו במהלך הלילה.אתמול עצרה המשטרה את השר לשעבר מודי זנדברג, גם כן בחשד למעורבות בפרשת הצוללות. הוא נחקר ביחידת להב 433 ומעצרו הוארך בהסכמה.