סגן מזכ"ל חיזבאללה, נעים קאסם, הצהיר היום (שני) כי התקיפה שבוצעה בשבוע שעבר באתר של הצבא הסורי במזרח המדינה, ויוחסה לישראל, לא תהווה עילה למלחמה. למרות זאת, קאסם ציין בראיון לערוץ הלבנוני "אל-מנאר" כי ההחלטה כיצד להגיב לתקיפה שמורה להנהגה הסורית."לא בסמכות חיזבאללה לומר מה תהיה התגובה ולהחליט כיצד לפעול. זה יבוא מהמשטר הסורי", הסביר סגנו של חסן נסראללה. הוא הדגיש כי התקיפה בפני עצמה איננה עילה מספיקה כדי לפתוח במלחמה נגד ישראל, משום שלדבריו, "יש דרכים אחרות להגיב לזה".קאסם דיבר בראיון גם על תרגיל הגיס הגדול שמבצעת ישראל בצפון, ומדמה לחימה נגד חיזבאללה. הוא טען כי התרגיל אינו מעיד על כוונה של ישראל לפתוח במלחמה, ומהווה חלק מהמוכנות שלה בלבד. "לפי המידע שיש לנו – מטרת התרגיל מבחינת ישראל היא להרגיע את הציבור", הוא הוסיף.לצד זאת, הבכיר בארגון השיעי הוסיף כי למרות ההערכה שפניה של ישראל אינם למלחמה – חיזבאללה עוקב מקרוב אחר התרגיל, שכונה "אור הדגן". לטענתו, למרות הסברה השוררת כעת בארגון, שלפיה לא תפרוץ מלחמה עם ישראל בזמן הקרוב – "חיזבאללה יהיה מוכן לה גם אם תפרוץ כבר מחר".התרגיל, שהחל ביום שני שעבר ויסתיים השבוע, כולל היקפי כוחות גדולים ומשתתפים בו עשרות אלפי חיילים ואנשי מילואים. בתרגיל לוקחים חלק כ-20 חטיבות חי"ר, שריון וארטליריה, יחידות מיוחדות, חיל האוויר וחיל הים, אגף המודיעין, פיקוד העורף ויחידות לוגיסטיקה ותקשוב. פיקוד העורף מתרגל, בין השאר, פינוי אזרחים מאזורי קו עימות.