נשיא המדינה, ראובן ריבלין, דחה היום (ראשון) את בקשתו של הנשיא לשעבר משה קצב לבטל את תנאי שחרור מהכלא. קצב, שהורשע בעבירות אונס וריצה יותר מחמש שנות מאסר, מחויב להשתתף בתכנית שיקום עד לדצמבר 2018, אז תושלם תקופת מאסרו המלאה.על פי הודעת בית הנשיא, ריבלין סירב לבקשת קצב לאור העובדה שוועדת השחרורים רואה בתנאים המגבילים שהוטלו עליו כקריטיים. "הוועדה הורתה על שחרורו של קצב רק בכפוף לתנאים מגבילים ותכנית שיקום מורכבת... בנסיבות אלה ונוכח אופיין של העבירות, אין מקום להיענות לבקשה", נכתב בנימוק להחלטה.בחודש אפריל האחרון ועדת השחרורים דחתה אף היא את בקשתו של קצב לבטל את התנאים המגבילים, זאת לאחר שהנשיא לשעבר הציע בעצמו תכנית טיפולית. בוועדת השחרורים הסבירו אז התכנית שקצב הציע הייתה " בלתי מספקת, בין היתר, ביחס לנפגעות העבירה".משה קצב שוחרר בחודש דצמבר האחרון מכלא מעשיהו, בעקבות החלטת ועדת השחרורים של שירות בתי הסוהר. בסך הכל, הוא ריצה חמש שנות מאסר ו-15 ימים מתוך שבע שנות מאסר שנגזרו עליו. הוא הורשע בסוף שנת 2010 בעבירות אונס, הטרדה מינית וביצוע מעשה מגונה.