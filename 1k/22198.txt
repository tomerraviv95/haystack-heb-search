כוחות צה"ל מהחטיבה המרחבית "בנימין", בשיתוף משטרת ישראל ומג"ב, עצרו הלילה (חמישי) זמר מהכפר בית רימא שחיבר והפיץ בימים האחרונים שיר המשבח את פעולות המחבל שביצע את הפיגוע בהתנחלות חלמיש, שבו נרצחו שלושה מבני משפחת סלומון. יחד עם הזמר נעצרו מפיקים ושותפים אחרים להפצת הסרטון, וכן הוחרם ציוד ההקלטה מהאולפן.בפעילות נוספת, וכחלק מההמאבק בהסתה, סגרו הלילה כוחות צה"ל ושב"כ את תחנת הרדיו "אל-חוריאה" שבחברון, אשר הייתה אחראית על פי החשד לשידור קבוע של תכנים מסיתים המעודדים פעולות טרור.בתחנת הרדיו טענו כי התחנה לא משדרת הסתה וכי הטענות הישראלית מופרכות ושקריות. לדברי מנהל התחנה איימן קוואסמה, התכנים המשודרים עוסקים בנושאים הומניטריים ואין להם קשר לטרור, וכי ישראל נטפלת לתחנה מכיוון שזו נחשבת למוסד רדיו חשוב הזוכה לאחוזי האזנה גבוהים במיוחד בגדה ובעזה. הוא ציין כי בכוונתו להקים את התחנה מחדש תחת שם אחר.בתוך כך ערכו הלילה כוחות צה"ל ושב"כ מבצע לאיתור אמצעי לחימה ביהודה ובבנימין. במבצע הוחרמו תשעה כלי מייצור עצמי במרחב הכפר בית פוקא, נשק מייצור עצמי בכפר א-רם ואקדח בחברון. החשודים נעצרו.כלי הנשק שהוחרמו, הלילהבשבוע שעבר הועמד לדין המחבל שביצע את הפיגוע בחלמיש. עומר אל-עבד, בן 19 מהכפר כובאר, הואשם ברצח שלושה בני אדם, ניסיונות רצח, קשירת קשר לביצוע פיגועים נגד אזרחים ישראלים בחודשים האחרונים ובעבירות נוספות. מכתב האישום עולה כי אל-עבד יצר קשר עם תושבת עזה ושיתף אותה בהתכתבות בוואטסאפ בכוונתו לבצע פיגוע, למרות שהיא ניסתה להניע אותו מכך. המחבל מסר לה את פרטי חשבון הפייסבוק שלו כדי שתעלה פוסט צוואה לאחר שיבצע את הפיגוע.בכתב האישום נכתב כי לצורך ביצוע הפיגוע לקח מחנותו של אביו סכין לחיתוך בשר, ולפני שיצא לבצע את הפיגוע גילח את כל שערות גופו על מנת להיטהר. המחבל חדר אל חלמיש לאחר שקרא בקוראן כל אחר הצהריים על הר הסמוך לכניסה להתנחלות. לאחר שחדר לחלמיש, עומר בחר לבצע את הפיגוע דווקא בבית משפחת סולומון משום שמהבית הזה בקעו קולות צחוק, בעוד הבית השכן היה חשוך, שקט ושומם.המחבל ביצע את הפיגוע בערב יום שישי 21 ביולי. הוא דקר למוות את יוסף סלומון, בן 70, ואת ילדיו חיה, בת 46, ואלעד, בן 36. הוא נאשם כי ניסה לרצוח את טובה סלומון, אשתו של יוסף, וכן את חמשת ילדיהם של אלעד ומיכל סלומון, שנאבקה במחבל וגוננה על ילדיה.