סרטון הדרכה לשימוש נכון בקונדום שפורסם אתמול (שני) בלבנון מעורר סערה ברשתות החברתיות במדינה. בסרטון, של ארגון להעלאת המודעות לבריאות מינית בלבנון, מופיעים השחקנית יומנא רנדור וזמר להקת "משרוע לילא" השנויה במחלוקת חאמד סינו. להקתו של סינו, הומו מוצהר, נודעת בסגנונה הייחודי ובגישתה הליברלית ולכן זוכה לאהדה רבה בקרב הקהל הצעיר בארצות ערב ובעולם בכלל - אך גם נתקלת בביקורת רבה מצד השלטונות בעולם הערבי. בשנה שעברה, למשל, ממשלת ירדן ביטלה הופעה מתוכננת של משרוע לילא בעמאן על רקע מילות השירים שלהם וגם מפני שסולן הלהקה הוא הומו מחוץ לארון.סינו עצמו הגיב לטענות נגד הסרטון ואמר לעיתון "א-נהאר" הלבנוני כי "כל מי שמבקר את הקמפיין כאילו אומר שהוא חי בחברה שאין בה סקס. הכעס צריך להיות מופנה לא כלפי הקמפיין אלא כלפי החוסר במודעות מינית". הוא הוסיף: "אני לא רואה שום פסול בסגנון שבו מוצג הסרטון, זה לא סרט פורנו ואין בו שום ביטויים בוטים. כל מטרתו הוא להסביר כיצד יש להשתמש בקונדום בצורה נכונה, מה הבעיה כאן"?.הסולן התבטא לפני כחודש בעניין החרם על להקתו בעולם הערבי בראיון לאל קודס היוצא לאור בלונדון. לדבריו "ברור שאנחנו לא יכולים להופיע בסעודיה או בסוריה עם כל המלחמה שם, או בירדן כי שם שולטים האחים המוסלמים, גם לא במצרים עם המצב הכלכלי שם, ואנחנו גם לא יכולים להופיע בפלסטין תחת הכיבוש הישראלי. וגם לאור העובדה שישראל ולבנון נמצאות במצב מלחמה, זה המצב, לא יתנו לנו להחתים דרכון בחותמת ישראלית". במקביל, במצרים, המדינה הערבית הכי מאוכלסת עם 93 מיליון תושבים, משרד הבריאות החל להילחם בחודש האחרון בגידול האוכלוסין במדינה עם 2.6 מיליון לידות בשנת 2016, באמצעות ''קמפיין לתכנון המשפחה''. בקמפיין, שיפעל באזורי הספר, כ-6,000 מרכזים רפואיים יספקו בדיקות חינם לנשים וקונדומים במחירים מסובסדים. נשיא מצרים סיסי עצמו טען כי האיום השני בגודלו על המדינה אחרי הטרור הוא הגידול באוכלוסין.