שגריר ארצות הברית בישראל דייוויד פרידמן התייחס הבוקר (שלישי) לראשונה למעורבות האמריקנית בפתרון המשבר עם ירדן. בין היתר, הודה כי וושינגטון פעלה מאחורי הקלעים כדי למנוע הידרדרות נוספת."עם הרבה עבודה קשה והתייעצויות מאחורי הקלעים בדרגים הגבוהים ביותר בין ארצות הברית וישראל, וגם ביחד עם ראש הממשלה נתניהו והמלך הירדני עבדאללה, הצלחנו לנטרל במהירות מצב שבנסיבות אחרות יכול היה להסתיים עם תוצאות אחרות לחלוטין ולא בצורה מוצלחת, מכיוון שהמצב בירדן היה עם פוטנציאל להידרדרות רעה וקשה", אמר פרידמן בכינוס של השדולה בכנסת ליחסי ישראל-ארצות הברית.השגריר הוסיף כי היחסים הטובים בין המדינות הם אלה שאיפשרו את ההגעה לפיתרון. "ראינו אתמול איך היחסים בין שתי ממשלות ישראל וארצות הברית קרובים ואפקטיביים", אמר. "שתי הממשלות שלנו עובדות קרוב מאוד כדי להגן על האינטרסים המשותפים לנו".רה"מ נתניהו בפגישה עם השגרירה שלאין והמאבטח זיו (צילום: לע"מ)ראש הממשלה, בנימין נתניהו, נפגש היום עם עם שגרירת ישראל בירדן, עינת שלאין, ועם המאבטח זיו. "אני שמח שהדברים נגמרו כפי שהם נגמרו", אמר להם ראש הממשלה, "הייתה לנו מחויבות להוציא אתכם, זאת לא הייתה שאלה בכלל. רק שאלה של זמן ואני שמח שזה מעט זמן". שגרירת ישראל בירדן השיבה: "טוב להיות בבית, הכל מצוין".אמש הוחזר לישראל בשלום צוות שגרירות ישראל בירדן בראשות השגרירה שלאין. בין אנשי הצוות ששבו לארץ היה גם המאבטח זיו, שנדקר בסמוך לשגרירות בעמאן וביצע ירי ממנו נהרגו שני אזרחים ירדנים. הם שבו לישראל לאחר הדיווחים על שיחת טלפון שהתקיימה בין נתניהו לבין מלך ירדן עבדאללה, וכן לאחר שהותר לפרסום כי ראש השב"כ, נדב ארגמן, יצא לירדן בניסיון להביא לסיום המתיחות.אירוע הירי, שהתרחש ביום ראשון אך הותר לפרסום בישראל רק בשני בבוקר, הוביל למתיחות גבוהה מול עמאן. אתר חדשות מקומי דיווח כי משפחות אסירים ירדנים המוחזקים בישראל קראו לנצל את המשבר כדי להביא לשחרורם של 23 אסירים ירדנים הכלואים בישראל.