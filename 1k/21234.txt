לוסי דובינצ'יק היא השחקנית שנפצעה קשה אמש (שלישי) מנפילה מקומה רביעית בבניין ביפו. מבית החולים איכילוב נמסר כי אין שינוי במצבה והיא עדיין מוגדרת במצב קשה אך יציב, והיא מורדמת ומונשמת. בשלב זה לא נשקפת סכנה מיידית לחייה.השחקנית בת ה-34 נפלה מגובה רב מסיבה שעדיין אינה ברורה. במהלך פינויה לבית החולים הוגדר מצבה בינוני, אך בהמשך עדכנו הרופאים בבית החולים איכילוב כי היא נמצאת במצב קשה ולא יציב והוכנסה לחדר הניתוח. היא סובלת בין היתר מחבלות קשות בגפיים. המשטרה הודיעה כי אין חשד לפלילים. בשנה האחרונה נמצאת דובינצ'יק בהליכי פשיטת רגל אליהם נקלעה בשל השקעה כושלת באפליקציית סלולר שכשלה. על פי תצהיר שהגישה לבית המשפט חובותיה עומדים על כ-150 אלף שקל והיא אינה מסוגלת לשלם את חובותיה. דובינצ'יק נולדה ב-1982 במוסקבה ובגיל שבע עלתה לישראל ביחד עם משפחתה. פריצתה הגדולה החלה כשנבחרה לשחק את התפקיד הראשי בסרט "קלרה הקדושה", שיצא לאקרנים ב-1996. הסרט זכה בפרס אופיר לסרט העלילתי הטוב ביותר, ועל תפקידה בסרט זכתה דובינצ'יק בפרס אופיר לשחקנית הראשית הטובה ביותר. היא הייתה לשחקנית הצעירה ביותר שזכתה בפרס זה. במסגרת מסע ההקרנות של הסרט השתתפה בפסטיבלי קולנוע ברחבי העולם.בין היתר השתתפה דובינצ'יק בסרטים: "החברים של יאנה", "גיבורים קטנים", "מפטיר", "מי את" ו"עלה קטן". הקריירה הטלוויזיונית של דובינצ'יק כוללת השתתפות בטלנובלות ואופרות סבון. הופעתה הטלוויזיונית הראשונה הייתה במספר פרקים בסדרת הטלוויזיה "פלורנטין" בשנת 1998. בהמשך השתתפה בסדרה "השכנים שממול", "החצר", ושיחקה בטלנובלה היומית "מיכאלה". בנוסף שיחקה דובינצ'יק מגיל צעיר גם בתיאטרון ובעשור האחרון משחקת בתאטרון "גשר". 