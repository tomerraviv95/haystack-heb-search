משלחת משרד הביטחון חתמה בסוף השבוע על העסקה לרכישת 17 מטוסי F-35 (המכונה "אדיר") נוספים מארצות הברית. כך הודיע היום (ראשון) דוברות המשרד. העסקה נחתמה עם מנהלת תכנית ה-JSF של הממשל האמריקני, האחראית על פיתוח ורכישת המטוסים.במסגרת העסקה, ירד לראשונה מחירו של כל מטוס מתחת למאה מיליון דולרים. מדובר בעסקה השלישית במספר במסגרת רכש מטוסי ה-F-35. היא השלימה את רכישתם של שתי טייסות שלמות, הכוללות 50 מטוסי "אדיר", עבור חיל האוויר.המטוסים הם מדגם A, מהדור החמישי והמתקדם. חמישה מטוסים נחתו עד כה בישראל, בשנה שעברה, ועד לשנת 2021 יסופקו לחיל האוויר 33 מטוסים משתי העסקאות הקודמות. ראש משלחת משרד הביטחון בארצות הברית, דובי לביא, אמר לאחר החתימה על רכישת המטוסים: "בעסקה זו הצליחה מנהלת הפרויקט האמריקנית לנהל משא ומתן מוצלח מול החברה, ולהוריד את המחיר הממוצע של כל מטוס בהוזלה משמעותית".מימוש האופציה לרכישת 17 מטוסי החמקן הנוספים אושר על ידי הקבינט, בשבתו כוועדת השרים להצטיידות. על הזמנת הרכש חתם מנכ"ל משרד הביטחון, אלוף (במיל') אודי אדם. על פי החוזה, אספקת המטוסים תושלם עד דצמבר 2024.שר הביטחון אביגדור ליברמן אמר כי העסקה תשפר לאין ערוך את יכולות צה"ל. "זו תוספת כוח משמעותית ואסטרטגית לחיל האוויר. שתי טייסות ה'אדיר' הן פסגת הטכנולוגיה, והן יסייעו לצה"ל ולחיל האוויר להתמודד עם האתגרים הביטחוניים הרבים שניצבים לפתחה של מדינת ישראל, ולהיות נדבך מרכזי בהגנה על ביטחונם של אזרחי ישראל לאורך הגבולות ואף הרחק מהם". השר ליברמן הוסיף כי החתימה על השלמת העסקה מהווה עדות לעומק הקשר והיחסים הביטחוניים בין ישראל וארצות הברית.