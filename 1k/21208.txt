ראש הסגל לשעבר של ראש הממשלה, ארי הרו, מנהל מגעים עם פרקליטות המדינה להפיכתו לעד מדינה. הרו נחשד בעבירות של שוחד, מרמה, קשירת קשר לפשע והלבנת הון. לפני חצי שנה המליצה המשטרה להעמידו לדין.בלב החשדות נגד הרו נמצאת עסקה בה מכר חברת ייעוץ בבעלותו, כחלק מהסדר ניגוד העניינים לו היה מחויב במסגרת תפקידו. המשטרה חשדה כי העסקה הייתה פיקטיבית, וכי ארו המשיך להיות מעורב בענייני החברה גם לאחר המכירה. על ניהול המגעים להפיכת הרו לעד מדינה פורסם היום לראשונה בערוץ 10, לאחר שאתמול דווח באתר "וואלה ניוז" על משא ומתן שמתקיים לחתימה על הסכם בעניינו.בסוף חודש פברואר האחרון הודיעה המשטרה כי סיימה את החקירה נגד ארו, וכי קיימת תשתית ראייתית להעמידו לדין בעבירות שוחד, קבלת דבר במרמה, קשירת קשר לפשע והלבנת הון. בהודעת המשטרה נאמר: "במסגרת הסדר ניגוד עניינים עליו חתם הרו לקראת כניסתו לתפקיד ראש סגל לשכת רה"מ, התחייב הרו למכור חברה שהיתה בבעלותו ולא לעסוק בעניינים הנוגעים לה.ממצאי החקירה מצביעים על כך שמכירת החברה היתה למראית עין בלבד באמצעות מצג שווא, בעוד שבפועל המשיך להחזיק בה, להינות מרווחיה ולקדם את ענייניה במסגרת תפקידו הציבורי". לאחר ההמלצה להעמידו לדין אמר פרקליטו של הרו, עו״ד רועי בלכר, כי "אני מאמין ומקווה שהפרקליטות תגיע למסקנה שלא נפל רבב פלילי במעשיו של מר הרו, וכי אין מקום להגשת כתב אישום נגדו".