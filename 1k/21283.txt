בית משפט השלום בראשון לציון האריך בצהריים (חמישי) בארבעה ימים את מעצרו של סגן ראש העיר מצפון הארץ, שמוקדם יותר פורסם כי חשוד במעורבות ברצח ארתור רוזן משנת 1999, המיוחס לעבריין אסי אבוטבול. השופט, רפי ארניה, נימק את ההחלטה והסביר כי "אין ספק שיש מצע ראשוני להארכת מעצר". גם אביו של סגן ראש העיר נחקר בפרשה ושוחרר.השופט ארניה כתב בהחלטת הארכת המעצר כי "אין מדובר בעת זו בסוג של חומר המקיים תשתית ראייתית ברורה, אך אין ספק שיש תשתית מסוימת שניתן להתייחס אליה במסגרת הארכת מעצר ראשונה, כתשתית היוצרת מצע ראשוני להארכת מעצר". סגן ראש העיר הוא הראשון להיעצר בפרשה מאז המשטרה הודיעה כי אסי אבוטבול חשוד ברצח רוזן.עורך דינו של סגן ראש העיר העצור, שי לוי, תקף בתום הדיון את המשטרה: "המחלקה הטובה ביותר במשטרה היא המחלקה ליחסי ציבור. בית המשפט הבהיר כי הראיות קלות וקלושות. זו הארכת מעצר הזויה, ואנחנו אומרים כבר עכשיו שביום ראשון כנראה ישחררו אותו. אם לא, נגיש ערר".לוי הכחיש כל קשר בין מרשו לבין אסי אבוטבול: "אין שום קשר אליו. לא מכיר, לא פגש, לא התקשר, שום דבר. הוא לא יודע במה מדובר. החשד נגדו הזוי ולא קשור אליו. הבנו שכבר נעצרו אנשים בפרשה הזו, ואנחנו לא יודעים איך שמו נקשר לאותו עניין". עורך הדין סיכם ואמר על מרשו: "נראה אם בסוף יבקשו ממנו סליחה".גופתו של ארתור רוזן נמצא בשנת 1999 מוטלת סמוך לכביש החוף. תחילה, סברו חוקרי משטרת התנועה כי הוא נפגע מרכב בתאונת דרכים, אך בנתיחת גופתו נמצאו שלושה קליעי אקדח והחל להיבדק חשד לרצח. המשטרה מייחסת לאסי אבוטבול את "הזמנת" הרצח של רוזן.