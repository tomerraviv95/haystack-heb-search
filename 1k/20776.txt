ראש הממשלה, בנימין נתניהו, הוקלט היום (רביעי) לכאורה ללא ידיעתו משוחח עם מנהיגי מדינות מזרח אירופה ומלין בפניהם על היחס לו זוכה ישראל מהאיחוד האירופי. "זה הארגון היחיד שמציב לנו תנאים. זה טירוף. אירופה צריכה להחליט אם היא רוצה לשגשג או להיעלם", אמר ראש הממשלה למנהיגים, אותם פגש כחלק מביקורו המדיני בהונגריה.נתניהו אישר בפניהם כי ישראל תקפה משלוחי נשק איראניים שיועדו לחיזבאללה. "הבהרתי לפוטין שכשנראה את איראן מעבירה נשק לחיזבאללה, אנחנו נפגע בהם. עשינו את זה כבר תריסר ותריסר פעמים", אמר ראש הממשלה. ככל הנראה, הדברים שודרו ללא ידיעתו באוזניות שניתנו לעיתונאים שהגיעו לסקר את הפסגה בבודפשט, שבה השתתפו מנהיגי הונגריה, פולין, צ'כיה וסלובקיה. משהבינו בלשכת נתניהו כי ניתן לשמוע את השיחה, הוא קיבל על כך הודעה והשידור לעיתונאים הופסק.בטרם הופסקה ההקלטה, נשמע ראש הממשלה משוחח בהרחבה על המדיניות האירופית כלפי ישראל: "האיחוד האירופי הוא היחיד שעושה לנו תנאים. זה מטורף. אני מדבר פה על האינטרס האירופי. ישראל מובילה בטכנולוגיה, במים, בחלב, באנרגיה וברכבים אוטונומיים. אני חושב שאירופה צריכה להחליט אם היא רוצה לשגשג - או לנבול ולהיעלם". הוא פנה למשתתפי הפסגה ואמר: "עזרו לחבריכם האירופים לעזור לעצמם. שיפסיקו לתקוף את ישראל ויתחילו לתמוך בה".לצד הביקורת, הבהיר נתניהו לשותפיו כי "ישראל היא חלק מהתרבות האירופית. אירופה למעשה נגמרת בישראל. אין לנו ידידים גדולים יותר מהנוצרים, הם תומכים בישראל ברחבי העולם. אם אגיע לברזיל, אתקבל שם בהתלהבות גדולה יותר מבמרכז הליכוד".על השינוי ביחסים בין ישראל לארצות הברית בתקופתו של הנשיא דונלד טראמפ לעומת קודמו בתפקיד ברק אובמה, אמר נתניהו: "מה שחשוב הוא המדיניות האמריקנית. הייתה לנו בעיה גדולה, ועכשיו זה שונה. יש עמדה חזקה יותר כלפי איראן. יש נוכחות אמריקנית מחודשת באזור ויותר הפצצות, וזה חיובי".