נשיא ארצות הברית דונלד טראמפ אמר היום (חמישי) כי היחסים בין ארצות הברית לרוסיה נמצאים בשפל. "היחסים בינינו נמצאים בשפל היסטורי ומסוכן – באשמת הקונגרס", אמר.במקביל, דובר ארמון הקרמלין במוסקבה הודיע כי רוסיה "נחושה להגן על האינטרסים הכלכליים שלה לאחר אישור חבילת הסנקציות החדשה של ארצות הברית". הדובר, דימיטרי פשקוב, הוסיף כי "באופן כללי, אנחנו סבורים שמדיניות הסנקציות היא קצרת רואי, לא חוקית ונואשת".אמש אישר טראמפ את החוק המטיל סנקציות חדשות נגד רוסיה, אך מתח ביקורת חריפה על החוק. "הסנקציות האלה פגומות לחלוטין. חתמתי עליו כי הקונגרס הכניס סעיפים בניגוד לחוקה ולמעשה לא השאיר לי ברירה", הבהיר הנשיא האמריקני.החוק אושר ברוב עצום בשני בתי הקונגרס האמריקני, לאחר שזכה לתמיכתם של נבחרי ציבור משתי המפלגות. החוק מחייב את הממשל להטיל סנקציות, ואינו מאפשר לנשיא לבטל את ישום את יישומו.סגן נשיא ארצות הברית, מייק פנס, אמר כי "הנשיא טראמפ מאמין שלמרות התסכול שאנו חשים בנוגע להגבלת כוחו בנושאי חוץ על ידי הקונגרס, החוק הזה מחזק את המחויבות של הנשיא להמשך הסנקציות על רוסיה ולהבהיר שההתנהגות שלהם היוצרת חוסר איזון אינה מקובלת מבחינת ארה"ב".שגריר רוסיה באו"ם, ואסילי נבנזיה, אמר אתמול כי אמנם הסנקציות החדשות שהטילה ארה"ב על רוסיה יפגעו ביחסים ההדדיים בין המדינות, אך לא ישנו את המדיניות הרוסית: "מי שחשבו שהחוק הזה יגרום לנו לשנות את המדיניות שלנו טעו. הם היו צריכים לדעת יותר טוב, שלא נתקפל, שלא נישבר. מדובר בפגיעה ביחסים אך נמשיך לשתף פעולה במצב הקיים במטרה שהוא ישתנה יום אחד".