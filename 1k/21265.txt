עשרות מעובדי חיפה כימיקלים צפון התבצרו במפעל בחיפה והעבירו את הלילה (חמישי) במקום עבודתם, אותו הם צפויים לאבד. גם בחיפה כימיקלים דרום הקימו במהלך יום אתמול מאהל מחאה סמוך למפעל והודיעו שהם נערכים להתבצר במפעל עד שיימצא פתרון למשבר. עובדי החברה קוראים להנהלתה להתעשת ולאמץ את החלופות שהוצעו לה, שלדבריהם לא כרוכות בפגיעה באלפי משפחות. "בארבעים שנה במפעל ראיתי הנהלות באות והולכות, נראה שגם ג'ולס טראמפ (הבעלים הנוכחי – נ"ט) בא לעשות סיבוב וללכת", אמר יו"ר ועד עובדי חיפה כימיקלים צפון אלי אלבז. "חיפה כימיקלים - זה אנחנו. אין כל סיבה שההישגים אליהם הובלנו את המפעל יפסקו". מוקדם יותר הודיע בעלי חברת חיפה כימיקלים, ג'ולס טראמפ, כי מכתבי הפיטורים לעובדי החברה יישלחו כבר מחר. בשיחה עם חדשות "כאן" אמר טראמפ כי הכדור נמצא כעת בידיהם של ממשלת ישראל ושל ראש עיריית חיפה, יונה יהב. לדבריו, החברה תסכים לכל פתרון שיהיה יעיל ומהיר, אך אם לא יימצא פתרון כזה - לא יהיה מנוס מלסגור את החברה. הוא סירב לומר אם החברה תסכים לחלופת המיכלים הקטנים שיספקו אמוניה למשק.אתמול הודיעה ההנהלה כי החליטה לסגור את החברה, ותיאלץ לפיכך לפטר את כל 1,200 עובדיה בצפון ובדרום. זאת, על רקע סוגיית פינוי מכל האמוניה שברשותה ממפרץ חיפה. יו"ר ההסתדרות אבי ניסנקורן הכריז כי אם המשבר לא ייפתר, אזור דרום הארץ יושבת.