יוסי סלומון, בן 70, וילדיו אלעד וחיה סלומון הם הנרצחים אמש (שישי) בפיגוע בהתנחלות חלמיש שבבנימין. טובה סלומון, רעייתו של יוסי סלומון, בת 68, נפצעה בפיגוע ומצבה בינוני. אלעד סלומון, בן 36, היה אב לחמישה ואיש מחשבים מאלעד. אחותו חיה, בת 46, היתה מורה והתגוררה בחלמיש. ראש הממשלה בנימין נתניהו התייחס הערב לפיגוע ואמר כי "זוהי פעולת טרור שביצעה חיית אדם, מוסתת בשנאה תהומית. כוחות הביטחון עושים ככל יכולתם על מנת לשמור על הביטחון, וינקטו את כל האמצעים הדרושים לשם כך". נשיא המדינה ראובן ריבלין אמר כי "התמונות הקשות והמחשבות על הילדים הנמלטים אל מחסה, ומתמודדים כעת עם בשורה איומה, שוברות את הלב. אנו מאמצים את בני המשפחה לליבנו ונפעמים מול אומץ הלב וקור הרוח של אם העומדת לבדה מול התופת ושל חייל צה"ל, אשר שם קץ למסע הרצח האיום".אלעד סלומון ובני משפחתו שרת המשפטים, איילת שקד, התייחסה אף היא הערב לפיגוע ואמרה כי "הרצח המתועב והנורא בחלמיש לא התרחש בגלל מגנומטר ושלא יספרו לכם אחרת. אני לא זוכרת מגנומטרים בהר הבית כשמשפחת פוגל מאיתמר נטבחה. הוא התרחש בעקבות הסתה משולחת רסן שלא נעצרת על ידי מנהיגים".סמל ראשון ע', לוחם ביחידת עוקץ המתגורר ביישוב וירה במחבל, סיפר כי בזמן ארוחת שישי עם משפחתו שמע צעקות בבית השכנים. הוא יצא עם אביו מהבית, ו"כשראינו שמדובר באירוע יותר חמור רצתי פנימה להביא את הנשק שלי. עמדתי מחוץ לבית וראיתי את המחבל מהחלון, הבנתי שאני צריך לנהוג בקור רוח ולהיות מקצועי. יריתי בו כדור אחד שפגע לו בבטן וניטרל אותו". מחקירת צה"ל עולה כי המחבל, עומר אל-עבד, הגיע אל חלמיש מהכפר הסמוך שבו הוא מתגורר, דילג מעל הגדר והגיע אל הבית, שנמצא בקצה היישוב. המחבל היורה אושפז לאחר מכן בבית החולים בילינסון בפתח תקווה, והיום שוחרר והועבר לידי כוחות הביטחון. בדרכו לבצע את  הפיגוע, שבו רצח שלושה בני אדם – שני גברים ואישה - הוא כתב פוסט בעמוד הפייסבוק שלו, שאותו כינה "צוואה". "אני עוד לא בן 20, יש לי חלומות ושאיפות רבות", כתב המחבל. "אהבתי את החיים, אך אילו מן חיים אלה, שנהרגים בהם הנשים והצעירים שלנו? מטמאים את אל-אקצה, ואתם ישנים. זו בושה". אביו של המחבל אמר היום כי לו ידע על כוונת בנו לבצע פיגוע היה עוצר בעדו. 