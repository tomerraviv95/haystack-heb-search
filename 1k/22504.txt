סופת ההוריקן "אירמה", שאמורה לפגוע היום (ראשון) אחרי הצהריים בחופי פלורידה התחזקה, וכעת היא מוגדרת כסופה בדרגה 4. כך הודיע הבוקר המרכז האמריקני הלאומי להוריקנים.מספר הבתים והעסקים שנותקו מחשמל עלה ליותר מ-200 אלף, וההערכה היא שבשיא הסופה המספר הזה יעלה למיליון. הרשויות בארצות הברית ממשיכות לקרוא לתושבים להישמע להוראות, כששבעה מיליון בני אדם התבקשו להתפנות מבתיהם."משמרת החופים האמריקני, הרשות הפדרלית למצבי חירום, וכל האנשים האמיצים ברשויות הפדרליות ושל מדינת פלורידה – מוכנים", צייץ הלילה נשיא ארצות הברית דונלד טראמפ. "אירמה מגיעה. שאלוהים יברך את כולם!"לפי שעה, החזאים אומרים כי מהירות הרוחות של "אירמה" עומדת על כ-200 קילומטרים לשעה. הסופה עצמה, שכבר הכתה באיים הקריביים וגבתה את חייהם של כ-20 בני אדם, נעה צפונה במהירות של כ-10 קילומטרים לשעה.הרוחות העזות כבר החלו לפגוע בדרום-מערב פלורידה, ו"אירמה" קרוב לוודאי תפגע באיי קי-ווסט. גם העיר סיינט-פיטרסבורג צפויה להיפגע מסופת ההוריקן. אם הסופה תשמור על מסלולה, היא לא תפגע בערים מיאמי וטמפה.