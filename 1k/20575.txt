נציגי מאבק הנכים נפגשים היום (חמישי) עם פרופ' אבי שמחון, ראש הוועדה להעלאת קצבת הנכות, במטרה לדון במתווה שהציעה הוועדה בנושא. על רקע הפגישה חסמו פעילים במאבק את צומת ניר גלים בכניסה הצפונית לאשדוד למשך שעה קלה. כוחות משטרה שהגיעו למקום הפנו את התנועה לדרכים חלופיות.אלכס פרידמן, ממובילי המאבק ויו"ר ארגון "נכה לא חצי בן אדם", אמר כי "כולי תקווה שהפגישה תוביל להתקדמות ולשיפור המתווה והנכים יוכלו לחיות בכבוד". נעמי מורביה, מובילת מטה מאבק הנכים שהשתתפה בהפגנה, אמרה: "זה מה שיקרה כל עוד ממשלת ישראל ממשיכה להתעלם מאיתנו, ואנחנו לא נקבל קצבה בגובה שכר מינימום, צמודה לשכר מינימום ובפעימה אחת".לדבריה, "אם שר האוצר וראש הממשלה חושבים שהם נבחרו לשרת את הטייקונים, יש לנו הפתעות עבורם. זה לא יקרה. אנחנו נילחם על הזכות לקנות לחם ולקנות תרופות". הדוברים בהפגנה פנו לנהגים: "מבקשים מכל אזרחי ישראל לגלות סולידריות וערבות הדדית כלפי חסרי הישע והחלשים".