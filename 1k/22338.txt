המשטרה סירבה לשחרר ממעצר צעיר שניסה להתאבד - חרף החלטת בית המשפט. כך פורסם הערב (שני) לראשונה בחדשות הערב בכאן 11. הגבר, בן 26, נעצר לפני כשבוע לאחר שניסה לשים קץ לחייו באמצעות נשק שגנב מחברתו לעבודה. הוא אושפז בבית החולים שיבא בתל השומר כשהוא סובל מפצעי ירי בבטן. כמה ימים לאחר מכן הוא הובא לדיון בהארכת מעצרו, אז ביקשה המשטרה להאריכו בארבעה ימים בחשד להחזקת נשק, איומים וגניבה.בעקבות בדיקה פסיכיאטרית, במהלכה היה נתון בהתקף פסיכוטי, קבע בית המשפט כי יש להעביר את הצעיר לבית החולים לבריאות הנפש אברבנאל לאלתר. עם זאת, בתום הדיון נלקח הצעיר בחזרה לתחנת המשטרה, שם ניסו החוקרים לחקור אותו כשהוא אזוק בידיו וברגליו. לבסוף שוחרר לאברבנאל רק בהתערבות הסנגוריה הציבורית ולאחר שעורך דינו, אלון בן זיו, דרש בתחנה כי יש לשחרר את מרשו. ממשטרת ישראל נמסר בתגובה כי "מדובר בחשוד שגנב אקדח, איים באמצעותו על השוטרים ולבסוף ירה לעצמו בבטן. בשל חומרת האירוע וחריגות המעשה, ולאור העובדה שנשקפה מהתנהגותו סכנה ממשית לחיי אדם, נאלצה המשטרה לעצור ולכבול את החשוד ובהמשך לחקור אותו בתחנת המשטרה לצורך תיעוד חזותי ובהתאם לחוק חקירת חשודים".