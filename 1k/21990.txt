גורם פלסטיני ששוחח היום (שישי) עם כאן טען כי ביקורם של שני השליחים האמריקנים, ג'ארד קושנר וג'ייסון גרינבלט, ברשות הפלסטינית לא הניב תוצאות ממשיות. "הם לא הגדירו מועד או מכניזם לחידוש המשא ומתן. לא נראה שצפויה פריצת דרך בקרוב", ציין הגורם ברמאללה.לדברי המקור הפלסטיני, "האמריקנים לא סיפקו לנו תשובות לשאלות שהעלינו. הם לא נקבו בעמדתם כלפי המשך הבנייה בהתנחלויות או פתרון שתי המדינות". הוא אמר כי הצוות האמריקני, שנועד עם יו"ר הרשות אבו מאזן במוקטעה, לא העלה גם את עניין התיאום הביטחוני עם ישראל, אם את צעדיהם הבאים של הפלסטינים באו"ם."הם באו כדי להבהיר שוב שהנשיא טראמפ עדיין נחוש להשיג עסקה כוללת", המשיך הגורם. "הם לא מדברים על הסדר אזורי, אלא על עסקה כוללת ומקיפה. עמדותנו ידועות לאמריקנים וסיכמנו איתם שנמשיך בדיאלוג. אנחנו מוכנים לעבוד עם טראמפ בגישה חיובית, אין לנו ברירה אחרת". למרות הדברים, סיכם המקור את דבריו ואמר: "הדיון עם האמריקנים היה כן ועמוק".בתוך כך, סגנו של אבו מאזן בפת"ח, מחמוד אל-עאלול, אמר היום כי הפלסטינים אינם משלים את עצמם שניתן להתקדם בתהליך השלום מול ממשלת ישראל הנוכחית. "זו ממשלה ימנית, שמדברת הרבה ולא עושה", אמר אל-עאלול בראיון לעיתון הסעודי אילאף. "אין לה שום כוונה לעשות שלום".אל-עאלול הבהיר כי הפלסטינים אינם מתכוונים להיענות לדרישה מוושינגטון שהרשות תפסיק לשלם משכורות למשפחות אסירים ומחבלים: "לא נסכים לכך לעולם, ויותר מכך, אנחנו גם ממשיכים לשלם את המשכורות האלה", הוא ציין. "אמרנו לאמריקנים שאם יפעלו לכונן שלום, לא יהיו שהידים ולא יהיו אסירים שנשלם להם".לאחרונה תקף יו"ר הרשות בעצמו בביקורת חריגה את הממשל האמריקני ואת התנהלותו כלפי הפלסטינים, במיוחד על רקע המשבר בין פת"ח לחמאס. במהלך כנס ברמאללה, שבו נכחו בכירי ההנהגה הפלסטינית, האשים אבו מאזן כי בבית הלבן "מעוניינים בהמשך הפילוג בעם הפלסטיני ובהמשך ההפיכה של חמאס ברצועת עזה"."באו אלינו האמריקנים ושאלו מה לגבי הקיצוץ בחשמל. מה זה עניינם?", תהה אבו מאזן בפני משתתפי הכנס. "אמרתי להם שאם הם רוצים, שישלמו בעצמם. הרי למה בדיוק האמריקנים דואגים? הם דואגים לשמר את ההפיכה של חמאס, כמו רבים אחרים, כי הם לא רוצים מדינה פלסטינית מאוחדת. הם מעוניינים שהמצב יישאר כך".