המדינה ביקשה היום (שלישי) מבג"ץ לדחות עתירה להורות לה להפעיל תחבורה ציבורית בשבת. זאת, משום שלטענתה ההיתרים המיוחדים הקיימים עונים כבר עתה על הצרכים השונים בנושא, ומשום שאין עילה להתערבות בית המשפט בנושא. עוד הבהירה המדינה כי היא בוחנת בקשות שמוגשות אליה בנושא, ולפיהן מחליטה על פתיחת קווים מסוימים בשבת.במכתב תגובה שנשלח לקראת דיון שייערך בבג"ץ בשבוע הבא, שחובר בידי פרקליטות המדינה, בשם שר התחבורה ישראל כץ והמפקח על התעבורה במשרד, נכתב כי כיום יש 383 רישיונות להפעלת קווי אוטובוס בשבת בעוד שב-2012 היו 164 בלבד. בעניין הדרישה להוספת קווי שירות לבתי חולים אומרת המדינה כי הצורך בכך פחת משום שבתי החולים החלו לספק לעובדיהם שירותי הסעה מטעמם. באשר לקווים המשרתים יישובי ספר אומרת המדינה כי כבר פועלים קווים כאלה ביישובים מרוחקים.באשר לקווי שירות ליישובים שתושביהם לא יהודים נכתב כי יש רשימה ארוכה של קווים המספקים שירותי תחבורה ציבורית בימי המנוחה. כמו כן, נכתב כי על פי החלטת הממשלה מסוף 2015 החל המשרד לשדרג את מערך התחבורה הציבורית בחברה הערבית וכחלק מכך הוספו קווי שירות רבים.המדינה אומרת כי בניגוד לנטען בעתירה, רשימת קווי השירות שמורשים לנסוע בשבת אינה סטטית וקווים מוספים ונגרעים ממנה תוך מתן תשומת לב לפניות המתקבלות בעניין. לדבריה, סגירת קווים בשבת נובעת מסיבות של היעדר ביקוש והצדק כלכלי. את העתירה הגישו בשנה שעברה המרכז הרפורמי לדת ומדינה, תנועת "ישראל חופשית", עמותת חדו"ש, ח"כ תמר זנדברג (מרצ) ועוד. בעתירה נכתב כי יש "ליצור מתווה להפעלת תחבורה ציבורית בשבת במתכונת מותאמת ליום מנוחה".  