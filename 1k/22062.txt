המתאם לענייני שבויים ונעדרים במשרד ראש הממשלה, אלוף משנה (במיל') ליאור לוטן, התבטא היום (ראשון) לראשונה מאז הודיע על התפטרותו ביום חמישי האחרון ועל רקע מסיבת העיתונאים שקיימה משפחת גולדין. לוטן ציין כי "המשימה עדיין פתוחה למול הצד השני, ואנחנו לא רוצים לתת לו ניצחון חינם". לוטן ביקש שלא להרחיב "בגלל הרגישות המחייבת אל מול המשפחות ואל מול הפרשה שעדיין פתוחה".ראש הממשלה ושר הביטחון צפויים להודיע על מינוי מחליף ללוטן בתוך שבועיים, כאשר על הפרק מספר שמות, בניהם של מתאמי עבר. לפי שעה משמש בתפקיד מזכירו הצבאי של רה"מ, תת-אלוף אליעזר טולדנו. כמו כן, לפי שעה, בחמאס לא התייחסו לפרישתו של לוטן.במקביל נודע ל"כאן" כי בקרוב צפוי הקבינט לקיים דיון בדוח שמגר, אשר מסדיר את התנאים לקיום עסקאות שבויים. הדו"ח הוגש בשנת 2012 אך נגנז על ידי ראש הממשלה נתניהו, לא הובא לאישור הממשלה ולא פורסם. לפי אחד מעקרונות הדוח, לא ישוחררו מחבלים חיים תמורת גופות. גורם המעורב בעבודת המטה סביב הדוח אישר שבתקופה הקרובה יקיים הקבינט דיון לקראת אישור הדוח.קודם לכן היום האשימה משפחת גולדין במסגרת מסיבת העיתונאים שקיימה את הדרג המדיני כי ההתפטרות של לוטן מעידה על ממוניו, ולא להיפך. "אדם כמוהו (ליאור לוטן) לא נשחק ולא מתקפל. אם הוא עוזב דבר כזה באמצע לפני שהביא את הדר ואורון חזרה, זה אומר משהו על השולחים שלו ולא אומר עליו דבר". הם טענו כי לוטן לא זכה לגיבוי על המשימה שנדרש לבצע: "אם היה לנו ספקות במהלך שישי שבת, עכשיו עם ההצהרה של ליברמן הכול ברור. עד עכשיו הוא עמד ואנחנו היינו מאחוריו, עכשיו אנחנו בחזית".ח״כ עמיר פרץ (המחנה הציוני) התייחס להתנצחות בין שר הבטחון לבין משפחת גולדין: ״מחובתם של ראש הממשלה ושר הביטחון להפוך כל אבן ולחפש כל דרך כדי להחזיר את לוחמי צהל הדר גולדין ואורון שאול לישראל כמו גם את האזרחים הנמצאים בשבי חמאס. לישראל מנופים בינלאומיים, אזוריים ואחרים ועל רה"מ להשתמש בהם בשום שכל כדי להביא את חמאס לעסקה שתחזיר את הבנים".גם ח"כ מיקי זוהר (הליכוד) הגיב לחילופי הדברים בין שר הביטחון למשפחת גולדין ואמר כי ״לא משנים את הכללים בזמן שיש חיילים בשבי. הדרישה של שר הביטחון שלא למנות מתאם איננה לגיטימית, היא משחקת ברגשות משפחות הנעדרים, אני קורא לרה״מ ולשר הביטחון לעמוד בהתחייבות ולמנות מתאם קבוע באופן מיידי״. בחודש אפריל התעמת ח"כ זוהר עם לאה גולדין, אימו של סגן הדר גולדין שגופתו מוחזקת בידי חמאס. גולדין האשימה  את ראש הממשלה בהפיכת משפחתה ל"אויבת העם", בתגובה אמר לה זוהר כי דבריה "מוגזמים". בהמשך נפגשו השניים וזוהר התנצל בפני האם השכולה. 