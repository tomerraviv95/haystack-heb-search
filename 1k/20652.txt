"לעולם לא ניכנע למסרי השנאה, לאנטי-ציונות – שהיא צורה מומצאת מחדש של האנטישמיות" – כך אמר היום (ראשון) נשיא צרפת, עמנואל מקרון, בטקס שנערך בפריז בהשתתפות ראש הממשלה, בנימין נתניהו, המבקר במדינה. הטקס ציין 75 שנים לגירוש יהודי צרפת למחנות ההשמדה, ונכחו בו גם ניצולים רבים.נתניהו נשא דברים בטקס. "אחרי מלחמת העולם השנייה, צרפת בנתה את עצמה מחדש והפכה לדמוקרטיה משגשגת. כך עשו גם יהודי צרפת. ערכי המהפכה הצרפתית: חירות, שוויון ואחווה – נמחצו בברוטליות תחת מכבש האנטישמיות", אמר.לדבריו, "לאחרונה אנו עדים לעלייתם של כוחות קנאיים החותרים להכחיד לא רק את היהודים, אלא מעבר לכך, את כל מי שעומד בדרכם – יהודים, נוצרים ומוסלמים, הסובלים מנחת ידם הברברים. האסלאם הקיצוני מבקש להשמיד את הציוויליזציה המשותפת שלנו. הם חותרים להרוס את אירופה". ראש הממשלה פנה ישירות למקרון ואמר: "אדוני הנשיא, אתה ניצב בעוז נגד נגע הטרור ומגנה את בבירור את האנטישמיות. מאבקך הוא מאבקנו. קנאי האסלאם הרדיקלי החותרים להשמיד אותך, חותרים להשמיד גם אותנו. עלינו להתייצב מולם חזקים ביחד".לאחר הטקס נפשו מקרון ונתניהו, ובסיום הפגישה ערכו מסיבת עיתונאים משותפת. נתניהו הודה למקרון על דבריו בנוגע לקשר בין אנטי ציונות ואנטישמיות. ראש הממשלה הוסיף ואמר שצרפת חוותה מספר פיגועי טרור נוראיים בשנים האחרונות ושכל אזרחי ישראל עומדים לצדה במאבק הציווליזציות הזה.הוא התייחס לדברים שנאמרו בפגישה עם מקרון ואמר כי "כששוחננו על הסכסוך הבהרתי ששורש הבעיה הוא שהפלסטינים מסרבים להכיר במדינה יהודית בגבולות כלשהם".הנשיא הצרפתי גינה את הפיגוע בהר הבית והגיש את תנחומיו למשפחות שני השוטרים ההרוגים. בסוגיה המדינית אמר מקרון כי הוא שואף לראות שתי מדינות לשני עמים שירושלים היא בירתן של שתיהן. לצד הדברים הללו אמר כי שצרפת חולקת את החשש של ישראל מהתעצמות חיזבאללה בדרום לבנון ומהאיום האיראני.במסיבת העיתונאים הודיעו נתניהו ומקרון שהנשיא הצרפתי יגיע לביקור בישראל בחודשיים הקרובים. נתניהו ציין כי "אנחנו מאמינים שיש מקום לשיתופי פעולה בתחום היזמות. שתי המדינות מאוד יזמיות וטכנולוגיות, ואשמח שתביא איתך יזמים כשתגיע לביקורך אצלנו, בעקבות הזמנתי".