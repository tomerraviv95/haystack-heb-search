הסופה הטרופית "הארווי" מכה זה היום (ראשון) השני בטקסס וגורמת נזק כבד. לפי הרשויות, שני בני אדם נהרגו: גבר נהרג בשריפה שפרצה בגלל הסופה בעיר רוקפורט, ואישה מבוגרת שטבעה למוות במכוניתה ביוסטון. בתים רבים נהרסו לאורך החוף, וכרבע מיליון בני אדם נותרו ללא חשמל.לאחר שהסערה, העוצמתית ביותר בטקסס מזה 50 שנה, התקדמה צפונה היא איבדה מעוצמתה והוגדרה סופה טרופית לאחר שהרוחות נחלשו. עם זאת, שיטפונות שונים שיצר הגשם הכבד מוגדרים "מסכני חיים" והרשויות בארצות הברית חוששות מנפגעים נוספים. ברשות החירום הפדרלית בארצות הברית מעריכים ששיקום הנזקים הרבים ייקח שנים. מזג האוויר הסוער הקשה על כוחות החילוץ להגיע לאזור, וכן שיבש את הקליטה.עסק שקירותיו קרסו בסופה ברוקפורט, אתמול (צילום: אי-פי)עמודי חשמל שקרסו על כביש בטאפט, אתמול (צילום: אי-פי)מושל טקסס, גרג אבוט, הודיע אתמול כי צירף 20 מחוזות נוספים במדינה לאלה המוגדרים "אזור אסון". בשיאה, הגיעה הסופה לדרגה 4 מתוך 5, ולרוחות במהירות 209 קמ"ש, והיא הסופה החזקה ביותר שפקדה את ארצות הברית מאז הוריקן "צ'רלי" ב-2004. ההוריקן מלווה בגלי אוקיינוס בגובה ארבעה מטרים וקרוב למטר של גשם.בנתיב הסופה חיים כשישה מיליון בני אדם. אלפי תושבים עזבו את בתיהם שבאזור חופי טקסס. הנשיא טראמפ הודיע בטוויטר כי הכריז על האירוע כאסון ש"דורש את הסיוע הממשלתי העוצמתי ביותר".מסעדה מוצפת בעיירה פאלאקוי, אתמול (צילום: אי-פי)בעוד אלפים נטשו את האזור ונמלטו מהסכנה, רבים אחרים לא נשמעו לצווי הפינוי, והצטיידו במאגרי מזון, גז ושקי חול, שיסייעו להם להתמודד עם אסון הטבע. "אנו מציעים לאנשים שמתכוונים להישאר באזור – לכתוב על הזרוע בטוש בלתי מחיק את שמם ואת מספר הביטוח הלאומי שלהם", כך הודיע ראש עיריית רוקפורט. "אנו לא אוהבים לדבר על דברים כאלה, אבל זו המציאות. אנשים לא מקשיבים".