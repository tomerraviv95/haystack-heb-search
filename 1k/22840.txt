צה"ל יירט היום (שלישי) כלי טיס בלתי מאויש ברמת הגולן בעודו מנסה להיכנס למרחב האווירי של ישראל. בצבא אישרו כי טיל פטריוט שוגר לעבר כלי הטיס, שלפי צה"ל הופעל על ידי חיזבאללה והיה במשימת איסוף מודיעין, והפילו אותו באזור מפורז בגבול עם סוריה. במהלך היירוט הוזנקו מטוסי קרב.דובר צה"ל, תת-אלוף רונן מנליס, אישר כי מדובר בכלי טיס בלתי מאויש ומסר כי הוא יצא משדה התעופה שבדמשק והתרסק באזור קוניטרה. בצה"ל אומרים כי הוא שימש לצורך איסוף מידע מטעם איראן והופעל על ידי חיזבאללה. הירי לעבר כלי הטיס בוצע מעט לפני 13:30, אז הוא זוהה מתקרב לאזור הגבול."לוחמי ההגנה האווירית של חיל האוויר יירטו באמצעות טיל פטריוט כלי טיס בלתי מאויש השייך ככל הנראה לארגון חיזבאללה", נמסר מדובר צה"ל. בצבא הוסיפו כי "לא נאפשר כל חדירה או התקרבות של גורמי טרור איראניים, חיזבאללה, מליציות שיעיות וג'יהאד עולמי למרחב הגבול ברמת הגולן. נגיב לכל פעולה באופן חד וברור ונפעל למנוע כל ניסיון מסוג זה".שר הביטחון אביגדור ליברמן אמר באחרונה כי מדינת ישראל לא מתכוונת להבליג על הנוכחות האיראנית בסוריה."איראן, באמצעות משמרות המהפכה, מנסה לייצר מציאות חדשה סביבנו עם בסיסי חיל אוויר וחיל ים איראניים בסוריה. עם מליציות שיעיות המונות אלפי שכירי חרב וייצור נשק מדויק בלבנון", אמר שר הביטחון. "מדינת ישראל לא מתכוונת להשלים עם הניסיונות האלו".במהלך יוני ויולי האחרונים נרשמו שורה של אירועי זליגת ירי מסוריה לשטח ישראל, במסגרת מלחמת האזרחים במדינה. רוב המקרים פגע הירי בשטחים פתוחים סמוך לגבול, ובחלקם צה"ל הגיב בתקיפה של מקורות הירי בשטח סוריה.ראש הממשלה, בנימין נתניהו, התייחס אז לזליגה מסוריה ואמר כי "מי שיורה לשטחנו ומסכן את אזרחינו נתקל במענה חריף ומהיר. איננו מוכנים לקבל טפטופים בוגלן. הקו שלנו ברור - איננו מתערבים בנעשה בסוריה, אבל אנחנו נחושים להגיב בתקיפות ובעוצמה על כל פגיעה בריבונות שלנו".