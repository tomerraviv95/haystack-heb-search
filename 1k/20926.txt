הוריו של התינוק הבריטי צ'ארלי גארד, החולה במחלה סופנית, הודיעו היום (שני) כי הם מפסיקים את המאבק המשפטי בדרישה להמשיך ולטפל בו למרות מצבו. עורך דינם של ההורים מסר כי הם ידונו עם הנהלת בית החולים בלונדון, שבו בנם מאושפז, בדרכי הפסקת הטיפול וביצוע המתת החסד בבנם.לדברי עורך הדין, גרנט ארמסטרונג, החלטת ההורים לסיים את חייו של צ'ארלי בן ה-11 חודשים נובעת מבדיקות שהראו כי הוא סובל מנזק מוחי בלתי הפיך. "מאוחר מדי עבורו. הזמן אזל", הסביר ארמסטרונג בשם ההורים, "צ'ארלי חיכה בסבלנות לטיפול, אבל בגלל העיכוב חלון ההזדמנויות הזה נסגר".בשבועות האחרונים צבר המקרה של גארד, תינוק שנולד עם מחלה גנטית נדירה, תהודה רבה במדינתו וברחבי העולם. בית המשפט העליון של בריטניה סירב לדרישות ההורים שלא לנתק אותו מהמכשירים שמותירים אותו בחיים, והתיר לרופאים לסיים את הטיפול בו בשל סיכויי ההישרדות האפסיים. ההורים דרשו לאפשר לצ'ארלי לקבל טיפול ניסיוני בארצות הברית, אך נדחו.המאבק של ההורים חצה את גבולות בריטניה והגיע עד לבית המשפט האירופי לזכויות אדם, אך גם זה דחה את תביעתם. השופטים קבעו כי המשך הטיפול בגארד מסב לו סבל ונזק נוסף, ולכן יש להפסיקו ולאפשר לסיים את חייו.סיפורם של ההורים הגיע לכלי תקשורת רבים והם זכו לתמיכה ציבורית נרחבת, כולל מנשיא ארצות הברית, דונלד טראמפ, שהקדיש לגארד ציוץ בטוויטר. "אם אנחנו יכולים לעזור לו, נשמח לעשות זאת", כתב הנשיא האמריקני לפני כשלושה שבועות. היום, כאמור, הודיעו ההורים כי הם מרימים ידיים במאבק.