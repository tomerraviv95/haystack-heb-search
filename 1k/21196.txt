עורך הדין חי בר-אל, המייצג את צ', קצינת המשטרה שהתלוננה כי מפקד להב 433 ניצב רוני ריטמן הטריד אותה מינית, אמר הבוקר (שלישי) כי מפכ"ל המשטרה רוני אלשיך שיקר לבג"ץ כאשר נשאל כיצד בדיוק טיפל משמעתית בריטמן.שלשום הורה בג"ץ למפכ"ל רוני אלשיך להגיש תצהיר בתוך שבועיים שבו יפרט מהן הראיות שהיו בידו כאשר החליט להשאיר את ריטמן בתפקידו כמפקד 433. עוד הורה השופט עוזי פוגלמן לאלשיך להבהיר כיצד בדיוק טיפל משמעתית בקצין הבכיר. זאת, בגלל גרסאות סותרות שהגישו הפרקליטות והמשטרה לבית המשפט.לדברי בר-אל, שהתראיין לתוכנית "סדר יום" בכאן ב', "אלשיך לא רק שם אותה בבית, הוא לא רק טוען שהיא המציאה... אלשיך טוען שריטמן לא עבר עבירות. הסתירות בעמדה של אלשיך הן מההתחלה ועד הסוף. אני אומר חד משמעית – אלשיך שיקר לבית המשפט העליון, לבג"ץ". בר-אל הוסיף כי "מדובר בקצינה מצטיינת שנמצאת שנה וחצי בבית, ניסו לשים אותה בתפקיד משפיל ולא הולם. לא רק שהיא הורחקה ממקום העבודה, זה היה בהודעת סמס 'את מודחת מתפקידך'. כל מה שעשתה היה להגיד את האמת במח"ש. החזירו אותנו 60 שנה אחורה במאבק בהטרדות מיניות".צ' הגישה את העתירה ב-2016 נגד השר לביטחון הפנים, מפכ"ל המשטרה, משטרת ישראל וריטמן עצמו. כמה חודשים לפני כן החליט היועץ המשפטי לממשלה דאז יהודה וינשטיין שלא להגיש כתב אישום נגד ריטמן, אך סבר שיש להעמידו לדין משמעתי. אלשיך החזיר אותו לתפקיד לאחר מכן, אחרי שהסתפק בנזיפה. דוברת המשטרה מירב לפידות דחתה בתוכנית את הטענות. "המשטרה לא זגזגה, יש אמת והיא מאוד ברורה בחומר הראיות. לנו אין מה להסתיר", אמרה. "הפרקליטות אולי לא למדה את החומר". בינואר האחרון נחשף ב"כאן" כי על שולחן המפכ"ל הונחה חוות דעת פנימית שהמליצה לזמן את ריטמן לשימוע ולשקול לפטרו. אלשיך התעלם ממנה והעדיף חוות דעת שונה. כמו כן, מח"ש לא גילתה כי בידיה מידע על שתי שוטרות נוספות שהוטרדו לכאורה על ידי ריטמן וסירבו להתלונן.עוד נחשף כי ריטמן אמר בחקירתו במח"ש על הפקודות שלו: "ייתכן שהחמאתי לה. היא נראית טוב. לא טוב, מצוין. אולי אמרתי לה כמו לאחרות שהיא נראית טוב. לא היתה ולא תהיה שוטרת שחיזרתי אחריה ודחתה אותי. לא יכול להיות מקרה שבו יצרתי מגע פיזי עם שוטרת שלא היתה מעוניינת". 