ראש הממשלה בנימין נתניהו ערך אחר הצהריים (חמישי) סיור בדרום תל אביב, בו ביקר בתחנה המרכזית הישנה. זאת, על רקע החלטת בית המשפט העליון בעניין מבקשי המקלט. נתניהו הבטיח במהלך הסיור כי יפעל להחזיר את דרום תל אביב לאזרחי ישראל.בפתח הסיור חנך נתניהו תחנת משטרה חדשה ליד התחנה המרכזית הישנה ואחר כך שוחח עם תושבים. אל האוהל שהוכן לקראת בואו הוזמנו בין השאר שפי פז ומאי גולן, ממובילות מחאת תושבי האזור נגד מבקשי המקלט. בהמשך, ערך ראש הממשלה סיור קצר גם בבתי עסק סמוכים. ביקורו של ראש הממשלה בתל אביב התקיים על רקע החלטת בית המשפט העליון השבוע, כי אין לבטל את ההסדר שבו יכולה המדינה להרחיק מסתננים למדינה שלישית. עם זאת, נקבע כי אי הסכמתם של המסתננים לצאת למדינה שלישית אינה מהווה עילה להחזקתם במעצר לתקופה בלתי מוגבלת, וכי ניתן לעשות זאת עד 60 יום.(הפגנת תושבי דרום תל אביב. צילום: מיטל כהן)בסוף השבוע הפגינו תושבים מדרום תל אביב, ובהם פז, מול ביתה של נשיאת בית המשפט העליון מרים נאור. זאת, במחאה על הסחבת שנוקט בית המשפט, לטענתם, בטיפול בעניין מבקשי המקלט. במוצאי שבת צפויה להתקיים הפגנה נוספת באותו המקום, בהובלת ״החזית לשחרור דרום תל אביב״ ותנועת ״אם תרצו״. לפנות בוקר הוצב פסל של נאור ליד בית המשפט העליון, והוא הוסר. ההצבה נעשתה על ידי תנועת "דרך חיים" ועמותת העיר העברית, שבה חברים תושבים המוחים על החלטת בג"ץ.שרת התרבות והספורט, מירי רגב, התייחסה לביקור של ראש הממשלה ואמרה: "אנשים שעוברים בדרך לדרום תל אביב בשתי מדינות הם לא פליטים, הם מסתננים. תושבי דרום תל אביב הם אלה שהפכו לפליטים בארצם".רגב תקפה בחריפות את החלטת בית המשפט: "לא ייתכן שממשלה לא מצליחה ליישם את המדיניות שלה בענייני הגירה. חייבים לחוקק בסוגיה הזו חוק עוקף בג"ץ, שיאפשר לממשלה ליישם את מדיניותה".מנגד, מתח ח"כ דב חנין (הרשימה המשותפת) ביקורת נגד ביקורו של ראש הממשלה: "נתניהו עורך סיור בפייק-מציאות בנווה שאנן בתל אביב. הרחובות פונו, המדרכות נוקו ומעברי החצייה נצבעו מחדש. לתושבי דרום תל אביב מגיע הרבה יותר מהשקרים של השלטון".חנין הוסיף: "מול סיבוב ההסתה התורן של נתניהו, קולם הברור של התושבים שהפגינו נגדו צריך להדהד בכל הארץ. נתניהו משתמש במצוקה של דרום תל אביב אך ורק כדי להסית אוכלוסיות מוחלשות זו בזו".