פעוטה כבת שנתיים מהיישוב הבדואי תל שבע בנגב נדרסה היום (שני) למוות על ידי כלי רכב שבו נהגה אמה. ממגן דוד אדום נמסר כי הפעוטה הובאה למרפאה מקומית במצב אנוש. צוות המרפאה העניק לה טיפול רפואי, אולם נאלץ לקבוע את מותה.מחקירת בוחני תאונות הדרכים של המשטרה עולה כי האם יצאה מבית המשפחה לחצר כדי להזיז את הרכב במקום. היא לא הבחינה שבתה הפעוטה יצאה אחריה ופגעה בה במהלך הנהיגה. נוכחים בחצר שהבחינו בכך צעקו לאם לעצור. לאחר שנפגעה הובהלה הפעוטה למרפאה מקומית בישוב ושם נקבע מותה.בבת ים נפצעה הולכת רגל כבת 65 באורח קשה מפגיעת מונית ברחוב בלפור בעיר. צוות מד"א פינה אותה לבית החולים וולפסון, כשהיא סובלת מחבלה בראשה.מוקדם יותר פונה ילד כבן ארבע במצב קשה לבית החולים סורוקה בבאר שבע, לאחר שככל הנראה נפגע מרכב בשטחי הרשות הפלסטינית. הוא הועבר לבית החולים בידי צוות מד"א כשהוא סובל מפגיעה רב מערכתית.