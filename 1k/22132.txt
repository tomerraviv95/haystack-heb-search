פרקליטות מחוז דרום הגישה היום (שלישי) כתב אישום לבית המשפט המחוזי בבאר שבע נגד סמיר אבו גודה, תושב הנגב כבן 22, בגין אונס וניסיון למעשה סדום שביצע בחיילת שהגיעה לבילוי במועדון ה"פורום" בעיר. הפרקליטות ביקשה להאריך את מעצרו של הנאשם עד תום ההליכים נגדו.מכתב האישום עולה כי החיילת מסרה לסמיר אבו גודה את מספר הטלפון הנייד שלה, לאחר שחיפשה את החוגר הצבאי שאותו איבדה, וזאת משום שאבו גודה שימש עובד ניקיון במועדון. הנאשם התקשר אליה אחרי חצי שעה כדי לבשר לה שמצא את החוגר שחיפשה ואמר לה לבוא לשירותים כדי שימסור לה אותו. כשהגיעה לתא השירותים הנאשם הוביל את החיילת אל תוך תא השירותים כשהוא אוחז בחוגר שלה בידו, ולאחר שנעל את התא מבפנים החל לנשק אותה בניגוד לרצונה והפשיל את המכנסיים של שניהם.לפי כתב האישום, המתלוננת ניסתה להתנגד ואף נשכה אותו בחזהו, אך רק לאחר התקיפה נחלצה מתא השירותים, ונמלטה אל חברותיה. בהמשך הלילה הגיעה המתלוננת לבית החולים סורוקה בעיר על מנת לקבל טיפול רפואי.בנוסף לכך, כתב האישום מייחס לנאשם גם עבירה של שיבוש הליכי משפט, בכך שמחק את כל התקשורת בינו לבין המתלוננת מהנייד שלו, סיפר בכזב לקרוביו כי הותקף במועדון על ידי בחורה, ואף ביקש מגיסו לשוחח טלפונית עם המתלוננת כדי שיגיע עמה ל"הסדר".