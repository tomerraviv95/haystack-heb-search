משטרת קטלוניה חושדת כי בראש תא הטרור בספרד, שחבריו ביצעו את הפיגועים בשדרות הרמבלס בברצלונה ובעיירה קמברליס שבהם נהרגו 14 בני אדם, עמד אימאם ממוצא מרוקני בשם עבד אל באקי א-סתי. כך הודיעו הבוקר (ראשון) הרשויות במסיבת עיתונאים.א-סתי, בן 45, התגורר בעיירה ריפול במחוז ג'ירונה בצפון קטלוניה, ממנה הגיעו מרבית חברי החולייה שחוסלו או נעצרו מאז הפיגוע. א-סתי היה קשור לתא הטרור שביצע את סדרת פיגועי התופת ברכבת במדריד בשנת 2004, וריצה עונש מאסר בגין הברחת סמים בין צפון אמריקה לספרד. הוא הגיע לפני כשנתיים לעיירה ריפול, אולם נעלם לאחרונה לאחר שסיפר כי בכוונתו לחזור למרוקו.לפי עדויות של תושבים בעיירה, שבה מתגוררים כ-500 מוסלמים ממוצא צפון אפריקני, הוא לא היה מעורב בקהילה. עם זאת, הוא סיפר על נסיעות תכופות לבלגיה, שבה פעל תא ג'יהאדיסטי גדול שביצע את הפיגועים בפריז ובבריסל.מתפלל במסגד בעיירה ריפול, שבה התגורר א-סתי. צילום: APהמשטרה בספרד חושדת כי א-סתי נקבר בפיצוץ שאירע ביום חמישי שעבר לפנות בוקר בדירת המסתור של תא הטרור בעיירה אלקנר. בדירה נמצאו עשרות בלוני גז וחומר נפץ מסוג TATP. בשרידי המבנה שקרס נמצאו שתי גופות ובמשטרה חושדים כי אחת מהן היא גופתו של א-סתי.במשטרה הקטלונית חושדים כי א-סתי הוא האחראי ל"רדיקליזציה" של 12 הצעירים, מרביתם ממוצא מרוקני, אשר השתייכו לחוליית הטרור בספרד.  אמש דווח כי תא הטרור תכנן לפוצץ משאיות תופת בשלושה מוקדים מרכזיים בברצלונה, אחד מהם הוא קתדרלת "סגרדה פמיליה" המושכת מיליוני תיירים בשנה.בתוך כך, המשטרה בספרד אומרת כי איננה יודעת היכן נמצא יונס אבו יעקוב, החשוד האחרון בפיגוע הדריסה ההמוני בשדרות הרמבלס. "לא ניתן לשלול שהחשוד עבר את הגבול לצרפת", אמר מפקד המשטרה בקטלוניה, ג'וזף לואיס טראפרו, במסיבת עיתונאים בעיר.הוא הוסיף שהבדיקות במעברים בין צרפת לספרד תוגברו על מנת לנסות למנוע מהחשוד לחצות את הגבול. אבו יעקוב נחשד כמי שנהג ברכב המסחרי שעימו בוצע פיגוע הדריסה, אולם טראפרו אמר כי איננו יכול לאשר זאת. חמישה מחברי החולייה חוסלו לאחר שהרגו אדם אחד ופצעו שישה נוספים בעיירה קמברליס. ארבעה נוספים נעצרו בריפול ובאלקנר. שר הפנים הספרדי חואן איגנסיו זואידו העריך אמש כי למרות שאבו יעקוב טרם נלכד, ניתן לומר שהתא "פורק במלואו".