עדים בפרשת השחיתות ועבירות המין במועצה האזורית מטה יהודה מספרים על תחושת פחד, איומים והתנכלויות מצדו של ראש המועצה משה דדון - כך נחשף היום (שני) בכאן רשת ב. אחת מהעדים אף הביעה חרטה על כך ששיתפה פעולה עם המשטרה.בדצמבר 2016 דווח כי היחידה הארצית של המשטרה סיימה לגבש תשתית ראייתית לכאורה, ולפיה בוצעו שורה של עבירות שוחד ומרמה, בכמה פרשות שונות, על ידי דדון ובעלי משרות בכירות נוספים מהמועצה. בין החשודים גם היועצת המשפטית של המועצה האזורית. אולם, ביוני האחרון הודו בפרקליטות כי הם מתקשים בשלב זה להגיש כתב אישום, בשל היקף וגודל התיק המתגבש נגדו.מפרקליטות מחוז ירושלים נמסר כי הם מצטערים לשמוע את הטענות על פחד ואיומים מצד דדון והם קוראים לעדים לפנות למשטרה. עוד מסרו בפרקליטות כי בעוד כחודשיים יועבר לראש מועצה כתב חשדות והוא יזומן לשימוע לפני הגשת כתב אישום בעבירות שחיתות מרמה ומין.עורך דינו של משה דדון, ציון אמיר, מסר בתגובה: "אין למשה דדון עניין להתבוסס במי האפסיים האלה. כל מה שיש לנו לומר נמסר בפני הגורמים המוסמכים - כך עשה בעבר וכך יעשה בעתיד. כאמור: ידיו ניקיות וככל שידרש הוא יאבק להוכיח את נקיון כפיו וחפותו, ולכן אין לנו עניין לנהל קמפיינים בתקשורת".