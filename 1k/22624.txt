חברי הכנסת החרדים הגיבו בזעם על פסיקת בג"ץ היום (שלישי) שביטלה את התיקון לחוק הגיוס, לאחר שנקבע כי הוא אינו חוקתי בשל הפגיעה בשוויון. ״פסיקת בג״ץ היום מוכיחה שוב את הנתק החמור השורר בין בית המשפט העליון לבין העם היהודי, היודע כי במשך כל הדורות מה שהחזיק אותנו מול הרדיפות והגזרות היה לימוד התורה", קבע שר הפנים ויו"ר ש"ס, אריה דרעי. סגן שר החינוך מאיר פרוש (יהדות התורה) תקף גם הוא את בג"ץ: "האקטיביזם השיפוטי של בג"ץ מרוקן כליל את חשיבות החקיקה בכנסת שהופכת לאות מתה. בג"ץ להוט למלחמת גוג ומגוג".פרוש דחה את האפשרות לפיה קיים שוויון בין הציבור החרדי לכלל הציבור בישראל: "במשך שבעים שנה לא היה מטעם המדינה שוויון כלפי הציבור החרדי מול הציבור הכללי, החרדים יודעים שהם מופלים וזה המחיר של עצמאות", אמר.ח"כ הרב ישראל אייכלר (יהדות התורה) תקף גם הוא את בג"ץ: "שופטי בג"ץ ישאו באחריות אישית למלחמה כוללת נגד הדת היהודית". הוא ציטט: "כי תעביר ממשלת זדון מן הארץ". במקביל, הבטיח יו"ר ועדת הכספים, ח"כ משה גפני (יהדות התורה), כי נציגי החרדים יפעלו להחלפת התיקון  בהסדר חדש: "במהלך השנה הקרובה נתקן זאת על אפם וחמתם של השופטים שאין להם שום מושג מה המשמעות של לומדי התורה וכל זכות הקיום שלנו כעם תלוי בתלמידי הישיבות וכך העולם כולו".ח"כים מן הימין הביעו תמיכה בביקורת שהביעו הח"כים החרדים על בג"ץ. השר אורי אריאל וח"כ בצלאל סמוטריץ הצהירו בעקבות הפסיקה כי "שוב הוכח ששופטי בג״ץ עושים דין לעצמם ופועלים נגד רצון הציבור ונבחריו בכנסת. אנו נפעל מיד עם פתיחת מושב החורף לחוקק את פסקת ההתגברות בכדי לשים סוף לשלטון העריצות של הבג״ץ".מנגד, הביעו חברי כנסת אחרים תמיכה בפסיקת בג"ץ. ״חוק רע הוא חוק רע ונכון עשה בג"ץ, שביטל את החוק המנציח חוסר שוויון בין חילונים החייבים בגיוס לצה"ל לבין צעירים דתיים וחרדים הפטורים מכך", מסר ח"כ נחמן שי (המחנה הציוני). חברו לסיעה ח"כ איציק שמולי אמר כי "קביעת בג"ץ מוסרית וצודקת, ואי אפשר בגלל נוחות פוליטית לחוקק חוק שהוא עבודה בעיניים על החברה הישראלית כולה".הפורום לשוויון בנטל מסר בעקבות פסקת בג"ץ בנושא גיוס החרדים: "הניצחון שלנו בבג"ץ מעביר מסר חד וברור לפוליטיקאים - תפסיקו כבר עם הקומבינות, תקדמו חוק ברור שבו כל אחד משרת את המדינה. מצפים ממי שדיבר רבות בנושא – אביגדור ליברמן - להוביל כשר הביטחון חקיקה מידית המקדמת שוויון."