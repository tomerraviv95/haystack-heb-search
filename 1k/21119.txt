כמעט שבוע לאחר שהוסרו גלאי המתכות ונענו דרישותיהם של הפלסטינים בכל הנושאים שקשורים להר הבית, מה שנראה כמו הפסד של ישראל וניצחון של הפלסטינים, הסביר היום (ראשון) ראש הממשלה בנימין נתניהו את ההחלטות שהתקבלו בקבינט.בפתח ישיבת הממשלה אמר ראש הממשלה כי ההחלטות התקבלו בקור רוח ובשיקול דעת: "אני יודע שההחלטה שקיבלנו אינה החלטה קלה ועם זאת, כראש ממשלת ישראל, כמי שנושא על כתפיו את האחריות לביטחון ישראל, עליי לקבל את ההחלטות בקור רוח ובשיקול דעת. אני עושה זאת תוך ראייה של המפה כולה, ראייה רחבה של האתגרים והאיומים שעומדים בפנינו, שחלקם אינם ידועים בציבור ושמטבע הדברים אינני יכול לפרסם". נתניהו הוסיף כי הוא מבין את התחושות בציבור ומבין מהי חובתה של מנהיגות של מי שיושב בכיסא הזה ונושא על כתפיו את האחריות העליונה לביטחון ישראל.עוד אמר ראש הממשלה כי הנחה לתגבר את כוחות הביטחון בהר הבית ובעיר העתיקה כדי למנוע פיגועים והפרות סדר. לצורך כך, הועמדו לרשות המשטרה כוחות תגבור של פלוגות משמר הגבול ותקציב של 100 מיליון שקלים על מנת לייצר פתרונות אבטחה. בסיום דבריו אמר נתניהו כי צה"ל, השב"כ והמשטרה ערוכים לפעול בכל העוצמה נגד מי שינסה לפגוע באזרחים, בחיילים ובשוטרים.