ג'ארד קושנר, יועצו וחתנו של נשיא ארה"ב דונלד טראמפ, מוביל את המאמץ האמריקני להביא לסיום המשבר בסוגיית הר הבית - כך אמר אתמול (ראשון) בכיר בממשל לרשת CNN. הבכיר ציין, כי קושנר עובד מול ישראל, ירדן והפלסטינים כדי לפתור את המשבר, יחד עם השליח הממשל למזרח התיכון ג'ייסון גרינבלט, השגריר האמריקני בישראל דיוויד פרידמן והקונסול האמריקני בירושלים דונלד בלום.הגורם הוסיף כי קושנר וצוותו שוחחו ביום רביעי האחרון עם ראש הממשלה בנימין נתניהו, בעת שביקר בהונגריה, כדי לנסות ולגבש נוסחה שתביא לסיום המשבר. לטענת הבכיר, קושנר גם שוחח עם יו"ר הרשות הפלסטינית אבו מאזן ביום חמישי.השיחות התקיימו, כאמור, לפני שישראל קיבלה החלטה להותיר את המגנומטרים בכניסות להר הבית. היום יגיע השליח גרינבלט לאיזור, במטרה לסייע בהפחתת המתיחות. ב-CNN ציינו כי בישראל, ברשות הפלסטינית ובירדן סירבו למסור פרטים על הדיווח, אך ציינו כי יש קשר ישיר עם הבית הלבן כדי להביא לרגיעה באזור.הקבינט המדיני-ביטחוני התכנס אמש לדיון נוסף כדי לדון במצב באזור ובהסלמה הביטחונית, שנגמר ללא החלטות. הוא יתכנס שוב היום בצהריים. במקביל נמשכו הלילה העימותים בין כוחות הביטחון למתפללים באזור שער האריות על רקע ההתנגדות להצבת אמצעי הבידוק בכניסה למסגד אל-אקצא.