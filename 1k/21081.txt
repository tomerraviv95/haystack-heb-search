בצל חשש כבד מהפרות סדר, הסתיימו תפילות יום השישי בהר הבית. המתפללים עזבו את העיר העתיקה בירושלים ללא אירועים חריגים. בשכונת ואדי ג'וז, הסמוכה למתחם הר הבית, נרשמו עימותים מילוליים בין צעירים פלסטינים למשטרה.האירוע החמור ביותר שהתרחש היום הוא ניסיון פיגוע בגוש עציון. בסביבות השעה 14:20 הגיע מחבל חמוש בסכין לצומת גוש עציון ורץ לכיוון כוח צה"ל שהיה במקום. הכוח הגיב בירי לעבר המחבל, הוא נפצע אנוש ובהמשך נקבע מותו. לא היו נפגעים בקרב הכוחות הישראלים. המחבל, עבדאללה טקאטקה (24), הוא תושב העיירה בית פאג'ר הסמוכה לבית לחם.פרט לניסיון הפיגוע, דווח על הפרות סדר קלות ברחבי הגדה, בין השאר בכניסה לשכם, נעלין, קבר רחל וקלקיליה, כוחות צה"ל הגיבו באמצעים לפיזור הפגנות. הסהר האדום הפלסטיני דיווח כי פרט למחבל ההרוג, נפצעו כ-52 בני אדם בהפרות הסדר בירושלים ובגדה. מנגנוני הביטחון ממשיכים להיערך בכוחות גדולים בירושלים ובשטחי הגדה.כמו בשבוע שעבר, גם היום הגבילה המשטרה את כניסת המתפללים להר הבית. רק גברים מגיל 50 הורשו להגיע לאזור העיר העתיקה. לנשים אין הגבלה. הרחובות שסובבים את העיר העתיקה נחסמו והמשטרה ערכה בידוק של מתפללים בכמה מעגלים באזור. ההחלטה התקבלה על רקע עימותים שפרצו אתמול בין המשטרה למתפללים בהר הבית ובסביבתו. במשטרה התקבל מידע על כוונות של גורמים קיצוניים להפר את הסדר.מפכ"ל המשטרה רוני אלשיך ציין בהערכת המצב כי "המשטרה תמשיך במשימתה לשמור על הריבונות הישראלית על הר הבית ועל הסטטוס קוו. המצב על ההר שב לקדמותו ונאפשר לכל מתפלל שחפץ בכך,תחת ההגבלות שפרסם מחוז ירושלים, להגיע ולהתפלל, אך לא נאפשר לנצל את המקום הקדוש כדי לעורר הפרות סדר, להתפרע ולהתעמת עם השוטרים. ננהג בכבוד ובאדיבות למתפללים וביד קשה למתפרעים והמתסיסים״. המפכ"ל קרא להנהגה הערבית לגלות אחריות, למגר אלימות ולמנוע הסתה.גם בצה"ל התקיימו הערכות מצב. הכוחות, שכבר מתוגברים משבוע שעבר, תוגברו בכוחות נוספים מחשש להסלמה. ישנה דריכות רבה בשטחים ובגבול רצועת עזה. צה"ל והשב"כ הגבירו במהלך הימים האחרונים את הפעילות בשטח, שכוללת מעצרים ופעילות של מתאם הפעולות בשטחים יואב (פולי) מרדכי.אמש, לאחר תפילת ערב בהר הבית, כמה עשרות צעירים התבצרו במסגד. המשטרה יחד עם הווקף ניסו להוציא את המתבצרים, אך בלא הצלחה. לאחר מספר ניסיונות פרצה המשטרה למסגד והחל עימות. כמה צעירים נעצרו.