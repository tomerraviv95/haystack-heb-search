"טבע" רשמה ברבעון האחרון הפסד נקי של 6 מיליארד דולרים – כך עולה היום (חמישי) מהדוחות הכספיים שפרסמה ענקית התרופות. לשם השוואה, ברבעון המקביל אשתקד רשמה החברה רווחים בסך 188 מיליון דולרים. בעקבות כך, הודיעה טבע כי תפטר 7,000 עובדים ברחבי העולם - 2,000 משרות יותר ממה שתיכננה, תסגור 15 מפעלים עד סוף השנה הבאה ותצא מ-45 מדינות שבהן היא פועלת. התוצאות הכספיות והודעתה של טבע הובילה לצניחה של 15% במניית החברה בשעות שלפני המסחר בבורסה בארצות הברית. הפערים העצומים בשנה החולפת נובעים בעיקר כתוצאה מהרכישה של טבע את החברה הגנרית "אלרגן" לפני כשנה, בעבור סכום של יותר מ-40 מיליארד דולר. העסקה הוכתרה בזמנו לגדולה ביותר בהיסטוריה של המשק הישראלי.מנכ"ל טבע הזמני, יצחק פטרבורג, הודה היום עם פרסום הדוחות הכספיים כי "התוצאות היו נמוכות יותר משציפינו, גם בגלל עסקת אלרגן וגם בגלל המשך ההתדרדרות בוונצואלה". עוד הסביר פטרבורג כי התחרות בתחום התרופות הגנריות בארצות הברית שחקה את המחירים, וכתוצאה מכך גם את הרווחים.ענקית התרופות הישראלית נמצאת בעיצומו של משבר. בעקבות מצבה הכלכלי, הודיעה טבע בשבוע שעבר על פיטורים של 350 עובדים מהמפעלים בישראל – שיהיו חלק מהליך פיטורים נרחב גם ביתר מפעליה ברחבי העולם בתקופה הקרובה.