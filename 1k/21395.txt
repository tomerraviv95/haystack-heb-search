ראש הממשלה בנימין נתניהו תקף אתמול (ראשון) את שר התחבורה ישראל כץ בשיחה סגורה עם בכירי הקואליציה. הוא האשים את כץ ב"חתרנות" ועקץ אותו: "הוא יכול להמשיך לתכנן להחליף אותי". זאת על רקע הפרשות הכרוכות בשמו של נתניהו, ובהן הוא חשוד בהפרת אמונים ובשוחד.נתניהו שוחח אתמול עם בכירים בקואליציה על תיק 2000, ובין דבריו בא חשבון עם חברי כנסת בליכוד. "מנסים לרדוף אותי, מנסים להפיל את הימין. זה לא חדש, כבר עושים את זה הרבה שנים. אני לא רואה פה שהולכים לבחירות", אמר ואף לגלג על עד המדינה ארי הרו, לשעבר ראש הסגל בלשכת ראש הממשלה. "אל תנסו לחשוב שוב שמחר אני הולך ועומדים להחליף אותי. אני לא מבין מה רוצים ממני, אין לי מה לפחד."אני לא רואה שיש לי בעיה. מדברים על שוחד והפרת אמונים בתיק 2000. יש 40 אנשים שהצביעו בעד חוק לסגירת עיתון 'ישראל היום' ועלי מדברים על שוחד והפרת אמונים? אותם הולכים לחקור? מה הוביל אותם להגיש את החוק הזה?", הוסיף.נתניהו עקץ את כץ וכינה אותו "שר בכיר בליכוד". לנוכחים אמר: "שמענו על השר הבכיר בליכוד. הוא יכול להמשיך לתכנן. כולכם יודעים מי זה. אפשר כבר להגיד את השם שלו בגלוי? מה הבושה להגיד את השם שלו!". הערב הוא אף התייחס לחקירתו נגדו ואמר כי הן לא יסתיימו בפרישתו. "לא יקרה", כתב בעמוד הפייסבוק שלו לצד כתבה שכותרתה "בכירים פלסטינים: מקווים שחקירות נתניהו יביאו לנפילתו".בתוך כך, שר האוצר משה כחלון אמר לאנשיו כי להערכתו הבחירות יתקיימו בקרוב. "אני מכיר את ביבי. ברגע שהמשטרה תפרסם את המלצתה על הגשת כתב אישום - אנחנו נלך לבחירות בתוך שלושה חודשים".ביום רביעי מתוכננת עצרת תמיכה של פעילי ליכוד בנתניהו. האירוע יתקיים בגני התערוכה בתל אביב. ״זהו כנס תמיכה שהמטרה שלו היא לשמור על המורל של הליכוד גבוה ולאחד שורות במפלגה, לכן אני דורש מכל השרים להשתתף במאבק הזה", אמר יוזם האירוע, יו"ר הקואליציה ח"כ דוד ביטן. "אנחנו נלחמים על דעת הקהל מול השמאל והתקשורת, שמנסים לייצר אווירה משברית שאינה קיימת. חשוב מאוד שאנשים ישתתפו במאבק, מחובתנו לשמור על אחדות הליכוד ולהתייצב בפני הציבור כאיש אחד לשמור על שלטון הליכוד והעומד בראשו".