הרמטכ"ל לשעבר בני גנץ ימסור עדות פתוחה בפרשת הצוללות. גנץ, שכיהן כרמטכ"ל בשנים 2015-2011, צפוי להגיע היום (חמישי) למשרדי להב 433. גנץ צפוי להישאל על עסקאות רכש ביטחוני בתקופת כהונתו.בהמשך היום יוחלט אם מיקי גנור, המנהל מגעים להפוך לעד מדינה, ישוחרר למעצר בית בהסכמה כבר היום או בשבוע הבא. חשוד נוסף, המשנה לראש המל"ל לשעבר אבריאל בר יוסף, צפוי להיות מובא להארכת מעצר נוספת אחר הצהריים.הפיכתו של גנור לעד מדינה קריטית על מנת לחשוף את הסיבות להעסקתו של חשוד נוסף, אלוף במילואים אליעזר (צ'ייני) מרום. לטענת המשטרה, נגד מרום יש ראיות חד-משמעיות על כך שקיבל כסף מגנור. עם זאת, קיימת מחלוקת על חוקיות המשכורת שהתקבלה בחשבונ, בעוד מרום טוען כי קיבל את הכסף בעבור עבודה שבוצעה. לפני שבוע פורסם ב"כאן 11" כי מרום וגנור פנו לעורך דין מוכר וקיבלו ממנו חוות דעת משפטית המאשרת את ההעסקה. גנור יוכל גם לספק את ההוכחה שאכן הועברו כספים או כל תמורה אחרת לאבריאל בר יוסף.אם אכן יהפוך לעד מדינה, מרום ובר יוסף יטענו שיש בעיה מהותית בעדותו של גנור, וכי הוא מוטה בשל ההטבות להן זכה מהמדינה בעקבות עדותו. בשל כך על עדותו של גנור להיות מגובה במסמכים וקבלות.ראש הממשלה בנימין נתניהו התייחס אתמול לראשונה לחקירה בפרשה, ואמר כי הוא מאמין שהחשדות בתיק 3000 התבררו כחסרות בסיס. "התקשורת המציאה את עלילת הצוללות ועכשיו העלילה הזו צוללת", אמר. הוא העריך שעסקת הצוללות תצא בסופו של דבר לפועל, למרות ההודעה לפיה נדחה טקס החתימה על העסקה בין ישראל לגרמניה: "יש כוכבית בעסקה. העניינים יתבהרו ואני מאמין שהעסקה תצא לפועל. הם מחכים לראות איך החקירה תיגמר. אחרי שהחקירה תיגמר זה ייחתם. יש חקירה, ותנו לחקירה להתבצע".בעניין הפרסומים לגבי האישור שניתן לכאורה למכירת צוללות למצרים אמר נתניהו: "זו לא החלטה של ישראל, אלא של גרמניה. לא החלטתנו לאשר או לא לאשר. הבענו את עמדתנו, וכל דבר אחר שמדברים בו פומבית זה חוסר אחריות. אני אחראי לביטחון ישראל. הרצון לפגוע בי עובר כל גבול ונוגע עכשיו בביטחון ישראל וזה חסר אחריות".נתניהו המשיך ותקף את האופוזיציה וכלי התקשורת. "הממלכתיות שלי לא נעלמה וההחלטות שלי ענייניות לחלוטין. העניין הוא לא ההתקפות של ראש הממשלה על התקשורת, אלא של התקשורת על ראש הממשלה. זה בהיקפים חסרי תקדים. אתם לא יכולים לרחוץ בנקיון כפיכם. נבנתה עלילה והיא צוללת למצולות".