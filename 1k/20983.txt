בישראל מגיבים הערב (שלישי) בחריפות לדבריו של נשיא תורכיה, רג'פ טאיפ ארדואן, שקרא מוקדם יותר היום למוסלמים מכל העולם להגיע למסגד אל-אקצא ולהגן על ירושלים. "דבריו של נשיא תורכיה היום בפני פעילי מפלגתו הם הזויים, מופרכים ומעוותים. מוטב לו כי ישכיל לעסוק בבעיותיה ובקשייה של מדינתו", נמסר ממשרד החוץ."ימי האימפריה העות'מאנית חלפו עברו להם. בירת העם היהודי הייתה, הינה ותהיה ירושלים. בניגוד לעבר, זוהי עיר שממשלתה מחויבת לביטחון, חירות, חופש פולחן וכיבוד זכויות כל המיעוטים", נכתב בתגובה. "מי שחי לו בארמון של זכוכית, מוטב לו שלא ישליך אבנים".בדברים שנשא היום לפני חברי מפלגתו בפרלמנט באנקרה, ארדואן שב ותקף את ישראל, כשברקע המשבר סביב הר הבית. "הקשיים שירושלים סובלת מהם הפכו לסיוט מאז הקמת מדינת ישראל, שבירתה תל אביב", אמר הנשיא התורכי. הוא הוסיף כי "ישראל מנסה לקחת את אל-אקצא מהמוסלמים במסווה של מאבק בטרור".הלילה החליט הקבינט המדיני-ביטחוני על הסרת גלאי המתכות שהוצבו בכניסה להר הבית, בעקבות הפיגוע במתחם שבו נהרגו שני שוטרים. גלאי המתכות הביאו לזעם בקרב המוסלמים, ולהפרות סדר בירושלים וסביבותיה ובשטחים.