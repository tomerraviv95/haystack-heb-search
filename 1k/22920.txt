כ-6,000 בני אדם פונו היום (שישי) ממזרח האי באלי שבאינדונזיה, בעקבות חשש כבד להתפרצות הר הגעש אגונג. הרשויות במדינה שבדרום מזרח אסיה הפעילו התרעה ברמה 3 – אחת לפני הגבוהה ביותר – לאחר שרעידות הורגשו באזור ההר ועשן החל להיתמר במקום. ההר נחשב למוקד משיכה פופולרי בקרב תיירים מכל העולם.הסוכנות האינדונזית לניהול אסונות אסרה על תיירים ותושבים להימצא פחות משישה קילומטרים מלב ההר. "הפעילות הוולקנית עדיין גבוהה. יש לנו אינדיקציות של לבה שעולה מפני ההר וגורמת לרעידות. לכן, אסורה כל פעילות ברדיוס שישה קילומטרים מההר", נמסר בהודעה.למרות סכנת ההתפרצות, נמל התעופה של באלי ממשיך בינתיים לפעול כרגיל ולא נרשמו שינויים בלוח ההמראות והנחיתות. הרשויות באינדונזיה הבהירו כי ניתן לטייל ביתר האזורים של האי, וכי תיתכנה הפרעות מינימליות בשל ההיערכות מפני התפרצות אפשרית. למרות האזהרות, באינדונזיה דווח כי חלק מהתושבים המתגוררים בכפרים למרגלות ההר עדיין מסרבים להתפנות מבתיהם.אינדונזיה נמצאת במקום הראשון בעולם במספר הרי הגעש הפעילים. ככל הידוע, פועלים בשטחה כיום כ-130 כאלה. ב-1963 וב-1964 כבר נרשמו התפרצויות משמעותיות של הר הגעש אגונג, שגרמו אז למותם של יותר מ-1,000 בני אדם ולפציעתם של עוד מאות.