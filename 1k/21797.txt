בית המשפט המחוזי בירושלים פסק היום (ראשון) כי עיריית ירושלים תחויב לחשוף בתוך חודש את היקף העסקתה של רעיית ראש הממשלה, שרה נתניהו, בעירייה. מדובר בקבלה חלקית של עתירה אותה הגיש העיתונאי בן כספית, שבה הוא ביקש לקבל פירוט נרחב של תנאי העסקתה של נתניהו כפסיכולוגית בשירות העירייה.השופט, ארנון דראל, הורה לעירייה לפרסם בתוך 30 ימים את מועד תחילת העסקתה של נתניהו בעירייה, כמו גם את היקף המשרה ושעות העבודה של נתניהו בשנה שלפני הגשת העתירה. כמו כן, נדרשה העירייה לדווח על כל הפסקה בהעסקתה של נתניהו שנמשכה יותר מ-30 ימים רצופים.מנגד, נדחתה בקשתו של כספית לחשוף מידע נוסף בנוגע לעבודתה של נתניהו תחת העירייה, כמו למשל תחומי האחריות הספציפיים שהופקדו בידיה ופירוט שעות הנוכחות המדויקות שלה במסגרת המשרה במשך השנתיים האחרונות. בפסיקתו, הסביר השופט דראל כי יש לאזן בין חשיפת מידע רגיש העלול לפגוע בביטחונה של רעיית ראש הממשלה לבין חופש המידע וזכות הציבור לדעת."אין להתעלם מכך שאין מדובר בעובדת 'רגילה', הדומה לאלפי העובדים האחרים בעירייה, אלא דמות ציבורית מוכרת", נכתב בפסק הדין. כמו כן, צוין כי נתניהו עצמה מרבה "לחשוף בפני הציבור בראיונות שהיא עורכת, ובפרסומים שונים, היזומים על ידי ראש הממשלה או על ידה, את דבר עבודתה כפסיכולוגית חינוכית. במצב עניינים זה, הרי שקמה ההצדקה למסירת המידע - גם אם הדבר גורם לפגיעה בפרטיות".השופט דראל פסל את טענותיה של נתניהו, שלפיהן כספית הגיש את התביעה ממניעים זרים: "לא מצאתי כי הונחה תשתית עובדתית לקבוע כך. לבד מטענות כלליות, לא הונח כל יסוד לקבוע שיקול זר ופסול ביסוד הבקשה. כאשר מדובר בעיתונאי בכיר וכלי תקשורת מרכזי, ולא באזרח סקרן, קם אינטרס מוכר בקבלת המידע ונדרש נימוק בעל משקל רב יותר לדחייתה".מעיריית ירושלים נמסר כי "יש להתייחס לגברת נתניהו כמו לכל עובד אחד, ולאזן בין המידע שבגדר צנעת הפרט לבין המידע שניתן להעבירו בשקיפות. בית המשפט קיבל באופן חלקי את העתירה וסבר שלאור מעמדה המיוחד על העירייה למסור לגביה חלק מהמידע שאיננו מוסרים לגבי עובדים אחרים. העירייה תפעל בהתאם לפסק הדין".מסביבתו של ראש הממשלה ורעייתו נמסר בתגובה: "אנו מברכים על כך שבית המשפט שם גבול למסע הציד והרדיפה שמנהל בן כספית נגד הגברת נתניהו זה 20 שנה על מנת לפגוע בראש הממשלה ובמשפחתו בכל האמצעים. בפסק הדין שניתן היום, בית המשפט הנכבד דחה את רוב רובן של בקשות הסרק הקנטרניות והטורדניות של כספית. מתברר שגם לרעיית ראש הממשלה יש זכות לפרטיות בעבודתה המקצועית כפסיכולוגית ילדים חינוכית. ואגב, הגורמים המקצועיים בעיריית ירושלים, בה היא עובדת, הגיבו לעתירה באומרם כי 'אין תלונות כלשהן לגבי תפקודה של הגברת נתניהו. להיפך'".