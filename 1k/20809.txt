יו"ר הרשות הפלסטינית אבו מאזן פנה היום (חמישי) לנשיא טורקיה רג'פ טאיפ ארדואן וביקש שיתערב במשבר בנוגע להר הבית. אבו מאזן ביקש ממקבילו הטורקי שאנקרה תנהל מגעים עם ארצות הברית וישראל, כדי שזו האחרונה תחזור בה מצעדי הביטחון במתחם, אותם החלה ליישם לאחר הפיגוע ביום שישי האחרון שבו נהרגו שני שוטרים מירי שלושה מחבלים ערבים-ישראלים מאום אל-פחם. אבו מאזן התייחס היום למשבר בהר הבית. לדבריו, הצעדים האחרונים פוגעים ברגשות הפלסטינים, הערבים והמוסלמים ברחבי העולם ומפני ניסיון של ישראל לכפות מציאות חדשה בשטח. אתמול הזהיר דוברו מפני הסלמה והבערת האזור כולו אם המצב הקיים יימשך. מנהיג חמאס איסמעיל הנייה קרא מעזה לציבור הפלסטיני להגן מחר על ירושלים ומסגד אל-אקצא, להשתתף ביום זעם ולהפוך את יום שישי לנקודת מפנה במערכה על ירושלים. "ירושלים ואל-אקצא הם קו אדום. אתם לא לומדים מההיסטוריה ומציתים אש. העם הפלסטיני לא יאפשר לכם להעביר את תכניותיכם", אמר הנייה במסר לישראל. "ההעזה של האויב כלפי מסגד אל-אקצא לא הייתה מתאפשרת אלמלא היה סבור שהאומה מפולגת. השערים האלה הוקמו לצורך גילוי מתכות אך הם גילו את המתכת האצילה של ירושלים", הוסיף.צה"ל החליט היום בתום הערכת מצב מטכ"לית לתגבר את כוחות הכוננות מחר בחמישה גדודים מחשש להסלמה. זאת לאור המתיחות בהר הבית ובשל הקריאה של גורמי דת בירושלים להגיע לתפילה במסגד אל-אקצא.מנהל הווקף עזאם אלחטיב, שב וקרא לציבור הפלסטיני לעזוב את המסגדים מחר ולהגיע לתפילות באל-אקצא. אלחטיב אמר כי הוא מקווה שיושג פתרון שיאפשר למוסלמים להיכנס שלא באמצעות גלאי המתכות עוד לפני התפילות מחר והזהיר כי אם לא העניינים עלולים לצאת משליטה. חמאס קרא לתהלוכות מחר בחברון, שכם, טול-כרם ורמאללה לאות תמיכה במסגד אל-אקצא. הווקף בחברון הודיע כי תפילת הצהריים מחר מבוטלת בעשרים מסגדים ובמקום זה תיערך תפילה גדולה באחד האצטדיונים בעיר.במסגרת המאמצים הדיפלומטיים של הפלסטינים נועד חבר הנהגת פתח מוחמד שתאייה עם שגריר מצרים ברמאללה סאמי מוראד. שתאייה ביקש שקהיר תפעל מול ישראל וראש הממשלה בנימין נתניהו כדי ללחוץ עליו לעצור את המתרחש בירושלים. ראש הממשלה הפלסטיני ראמי חמדאללה נפגש בלשכתו ברמאללה עם שגרירים זרים ודיפלומטים מהאיחוד האירופי. הוא קרא להם לנקוט צעדים מידיים כדי ללחוץ על ישראל לחדול מההפרות נגד הפלסטינים ומקומותיהם הקדושים.גורמים פלסטינים דיווחו הבוקר על משא ומתן שמנהלות סעודיה וארצות הברית עם ישראל להסרת גלאי המתכות מהכניסה להר הבית. האחראי על תיק ירושלים בפתח, חאתם עבד אל-קאדר, טען כי ישראל "קיבלה ארכה עד הערב כדי להסיר את הגלאים".גורם בממשלת ירדן אמר היום כי הממלכה דבקה בעמדתה שישראל תסיר את גלאי המתכות שהוצבו בהר הבית. לדבריו, הצעדים שנקטה ישראל הם ניסיון לקבוע עובדות חדשות בשטח, ובכך הפרה את התחיבויותיה המשפטיות החלות עליה כ"כוח כובש בירושלים".הלילה התייחס הבית הלבן למתיחות בהר הבית, לראשונה מאז הצבת גלאי המתכות. "ארצות הברית מביעה דאגה רבה מהמצב ועוקבת אחריו מקרוב", נאמר בהודעה. בוושינגטון קראו לישראל ולירדן "להפגין רצון טוב ולפעול להרגעת המצב, תוך מציאת פתרון שישמור על הביטחון ועל הסטטוס קוו".בתוך כך, יו״ר הכנסת, יולי (יואל) אדלשטיין פנה הבוקר במכתב לחברי הכנסת, בעקבות ניסיונות של חלק מהם לאחרונה לעלות להר הבית, בהבהרה כי העלייה להר עדיין איננה מותרת וכי אין שום שינוי בעמדה זו.