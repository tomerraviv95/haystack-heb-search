תושב מודיעין עילית בן 18 נאשם היום (ראשון) בתקיפה בנסיבות מחמירות ממניע גזעני. מכתב אישום שהוגש לבית המשפט המחוזי בירושלים עולה כי יחיאל ויסנשטרן ושני מעורבים נוספים תקפו ערבי שצעד באזור שוק מחנה יהודה עם יהודייה שעובדת עמו.ויסנשטרן וחבריו הבחינו במתלונן צועד עם ידידתו ושאלו אותו אם יש לו סיגריה. לאחר שהאחרון השיב בשלילה, החלו הנאשם וחבריו ללכת אחריהם ולבסוף שאלו את האישה אם היא יהודייה ואת הגבר מדוע הוא יוצא עם יהודיות. לפי כתב האישום, המתלונן אמר להם כי הם עובדים יחד, אך ויסנשטרן או אחד מחבריו הוציא מכיסו סכין ואיים: "אתה יוצא עם בנות יהודיות, אנחנו נזיין אותך היום".לאחר מכן ויסנשטרן או אחד מהאחרים נתן למתלונן שתי מכות בכתפו. האחרון החל להתרחק מהם, אך הנאשם והאחרים עקבו אחריו. בשלב מסוים, לאחר שהמתלונן עמד במקומו, הקיפו אותו הנאשם והאחרים והחלו לקלל אותו תוך שהם אומרים לו שאסור לו לעבוד יותר בשוק, ושהם "יזיינו אותו". לאחר מכן הם הכו אותו באגרופים ובבעיטות. כתוצאה מכך הוא נפל, והנאשם בעט בו עד שעובר אורח הפריד בין השניים.