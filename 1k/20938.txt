ערב קטלני בכבישי הנגב: אישה כבת 30 ובתה התינוקת, בת כארבעה חודשים, נהרגו הערב (שני) מפגיעת רכב בכביש 40. כשעה בודדה לאחר מכן, נהרג צעיר כבן 18 לא רחוק משם, כשרכבו התהפך דרומית לישוב ערערה.התאונה הראשונה התרחשה מעט אחרי השעה 20:30, בין צומת גורל לצומת להבים. מבדיקה ראשונית עולה כי רכב מסוג פורד, בו נסעו אם כבת 30 ובתה הפעוטה, בת כארבעה חודשים, עצר בשולי הדרך. האישה הוציאה את בתה התינוקת מהרכב, כשרכב אחרי שהגיח במהירות פגע בהן בעוצמה.למקום הוזעק צוות מגן דוד אדום, שמצא את השתיים במצב אנוש והחל לבצע בהן פעולות החייאה. למרות זאת, מותן נקבע אחרי זמן קצר. בעקבות התאונה, נרשמו עומסי תנועה בכביש. כשעה לאחר מכן, באזור 21:40, התרחשה תאונה קטלנית נוספת לא רחוק משם. צעיר כבן 18 נהרג בהתהפכות רכב סמוך לכפר אבו קרינאת שמדרום לערערה. צעירה נוספת כבת 18, שהייתה אף היא ברכב, נפצעה בינוני ופונתה לבית החולים סורוקה בבאר שבע.הפרמדיקים של מגן דוד אדום שהגיעו לזירת התאונה הראשונה בצומת גורל, שני גמליאל ואורן וכט, שחזרו: "כשהגענו למקום המראה היה קשה. ראינו רכב פרטי מעוך בסמוך למעקה הבטיחות, ומחוץ לרכב אישה כבת 30 ותינוקת מחוסרת הכרה ללא דופק וללא נשימה.בסיוע רופאת ילדים מבי"ח סורוקה, שהזדמנה למקום, הענקנו טיפול רפואי וביצענו פעולות החייאה מתקדמות וממושכות, והעלנו אותן לניידות טיפול נמרץ ופינינו אותן לבית החולים כשמצבן אנוש".