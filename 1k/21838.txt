בית משפט השלום בראשון לציון האריך היום (שני) את מעצרו של מנהיג הפלג הצפוני של התנועה האסלאמית, שייח ראאד סלאח, בארבעה ימים נוספים. מהפרקליטות נמסר כי בכוונתם להגיש נגד סלאח כתב אישום לאחר הארכת המעצר, וכן בקשה למעצר עד תום ההליכים. סלאח חשוד בהסתה לאלימות וטרור בעקבות נאומים שנשא לאחר הפיגוע בהר הבית, ובהם הביע לכאורה תמיכה בשלושת המחבלים הערבים-ישראלים מאום אל-פחם.השופט עמית מיכליס ציין בהחלטתו כי "דווקא העובדה שהחשוד ובא כוחו ניסו במשך דקות ארוכות להסביר את דבריו, מראה שאנשים יוכלו לפרשם כקריאה לאלימות. יש לדחות את הטענה שמדובר באמונה דתית או חופש פולחן. קריאה לאלימות אסורה ואין זה משנה על אילו מקורות היא נסמכת".בשבוע שעבר נעצר סלאח על ידי המשטרה ונלקח לחקירה באזהרה. מאז הוארך מעצרו פעמיים. הוא טען להגנתו כי הקריא פסוקים מהקוראן והדברים אינם מהווים קריאה לאלימות. סאלח חשוד גם בתמיכה התאחדות בלתי מותרת, הפלג הצפוני של התנועה האיסאלמית, אשר הוצא לפני כשנתיים מחוץ לחוק. בדיונים הקודמים בבית המשפט בעניינו, ציינו נציגי המשטרה כי בכוונתם לבקש בעתיד להאריך את מעצרו של סלאח עד תום ההליכים.ביום חמישי שעבר האריך בית משפט השלום בראשון לציון את מעצרו של סלאח בארבעה ימים, זאת לאחר שביום שלישי הוארך מעצרו בשלושה ימים.בדיון ביום חמישי אמר נציג המשטרה כי "הדברים שהחשוד נשא הינם קריאה לפעילות אלימה". הוא הוסיף כי "ישנה חומרה מיוחדת להתבטאויות המיוחסות לחשוד, אשר התייחסו ישירות לאירוע הרצח של שני השוטרים בהר הבית. הדברים נאמרו בפני המון רב ומלמדים על מסוכנות רבה ועל אפשרות ממשית שיביאו להסלמה נוספת".