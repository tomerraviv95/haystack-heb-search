בג"ץ החליט הבוקר (חמישי) להשעות את הדיון בעתירה הנוגעת לזכותם של זוגות חד-מיניים לקיים הליך פונדקאות למשך חצי שנה. המשנה לנשיאת בית המשפט העליון, השופט סלים ג'ובראן, הסביר בפסק הדין כי "לא בשלה העת להכריע בסוגיה" בשל הליך החקיקה בכנסת שעדיין נמצא בעיצומו.למרות ההחלטה, הוסיף ג'ובראן, שהייתה זו פסיקתו האחרונה לפני הפרישה, כי הוא משוכנע שהמחוקק "יהיה ער לפגיעה כבדת המשקל המתמשכת בעותרים, ויפעל ביעילות הראויה כדי למצות את הליך החקיקה". במקביל, דחה בג"ץ את בקשתן של שתיים מהעותרות, שאינן יכולות להשתמש בביציותיהן, לקיים הליך פונדקאות ללא קשר ביולוגי בינן לבין הילוד.העתירה המדוברת ביקשה מבג"ץ להורות לאפשר גם לזוגות בני אותו המין לקיים הליך פונדקאות, ולשנות בכך את המצב הקיים, בו מורשים רק זוגות הטרוסקסואליים לקיים את ההליך. בפסיקת השופטים מהיום צוין כי לאור הצעת חוק בנושא, שעברה בקריאה ראשונה בחודש שעבר, הוחלט פה אחד לאפשר לכנסת להשלים את החקיקה בתוך שישה חודשים."על פניו, ההסדר הקיים המונע מזוגות חד-מיניים להתקשר בהסכם פונדקאות, הוא הסדר מפלה", כתב השופט ג'ובראן. "העדפת הזוגות ההטרוסקסואליים אינה דרה בכפיפה אחת עם ערך כבוד האדם, לא מתיישבת עם הזכות לשוויון ואף נעדרת בסיס מחקרי בנוגע מבחינת טובת הילד".