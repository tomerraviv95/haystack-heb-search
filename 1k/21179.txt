שנתיים בדיוק חלפו מאז נספו בני משפחת דוואבשה, לאחר שביתם בכפר הפלסטיני דומא הוצת על-ידי מפגעים יהודים. כמה חודשים לאחר הפיגוע, נחשף סרטון שצולם בחתונה, בו תועדו פעילי ימין רוקדים ודוקרים את תמונתו של התינוק עלי דוואבשה, שנספה בהצתה. אנשי ימין רבים טענו שאנשי השב"כ הם אלה שיזמו את הנפתה ודקירתה של התמונה בחתונה, על מנת לגרום לדעת קהל שלילית נגד נוער הגבעות. כמה מהנאשמים עתרו לבג"ץ, בבקשה לחקור מי יזם את הריקוד והפיץ את תמונותיו של דוואבשה.בשבוע שעבר פרסם השופט נעם סולברג את החלטתו בעניין, לפיה כלל לא היה לשב"כ מידע בנוגע לחתונה: "על הנפת התמונות של בני משפחת דוואבשה נודע לשב"כ רק בדיעבד. בניגוד לטענת העותרים, לא היה לשב"כ מידע על כך מלכתחילה; גם לעת הזאת, לא ידוע לגורמי המשיבה מי יזם את הנפת התמונות ומי הביא אותן לחתונה. עוד זאת חשוב לומר במענה לטענת העותרים, על סמך חומר החקירה החסוי שהובא לעיוני והמידע שנמסר לי במענה לשאלותי: לא היתה מעורבות של שב"כ באירוע נושא כתב האישום – לא הדחה ולא פרובוקציה".הפיגוע בכפר דומא התרחש ב-31 ביולי 2015, כשבקבוקי תבערה הושלכו לעבר שני בתים. כתוצאה מהשריפה שפרצה באחד הבתים, נספו בני הזוג סעד וריהאם דוואבשה ובנם בן השנה וחצי, עלי. בן נוסף, אחמד, נפצע קשה. לאחר חקירה מאומצת של השב"כ, הודה עמירם בן אוליאל במעשה ואף שחזר אותו. בהמשך הוא חזר בו מההודאה בטענה שהיא נגבתה תחת עינויים. נגד עוליאל הוגש כתב אישום ברצח ונגד קטין יהודי הוגש כתב אישום בגין השתתפות בתכנון הרצח.