עד המדינה מיקי גנור שוחרר היום (חמישי) ממעצר הבית שבו היה נתון במשך חודש וחצי. לפי המשטרה, עיקר ההגבלות שהוטלו על איש המפתח בפרשת הצוללות הוסרו, והוא יוכל לשוב לעבודתו ולשגרת יומו, למעט איסור יציאה מהארץ. כמו כן, חודשו צווי איסור הפרסום על חקירות ראש הממשלה בנימין נתניהו בתיקים 1000 ו-2000 וכן פרטים מחקירתו של עד המדינה ארי הרו. גם צו איסור הפרסום על חקירת פרשת הצוללות בתיק 3000 הוארך ב-45 יום. הצו אוסר לפרסם כל פרט מחקירתו של גנור.כפי שפורסם אמש בכאן 11, הסגרת המגבלות על גנור מגיעה לאחר שסיים להעביר את הרוב המוחלט של החומרים שהתחייב להעביר למשטרה במסגרת הסכם עד המדינה עליו חתם. עוד פורסם כי לגנור, הישן בדירה במרכז הארץ, הוצמדו שני מאבטחים בשל חשש שגורמים שונים ישפיעו על עדותו המרכזית.גורם המעורב בחקירת התיק אמר כי פעילותו המסודרת של גנור משחקת לידי המשטרה. "לא היה שקל מכספי השוחד שהעביר לכאורה גנור שלא היה מתועד וממוסמך. כל הכספים שהוא העביר הוסוו כשירותי ייעוץ. אין סכום שגנור הוציא במזומן. הוא איש מסודר מאד וזו אחת הסיבות שנפתחה בפניו האופציה להיות עד מדינה".גנור עומד במרכזה של חקירת החשדות לשחיתות בעסקת הצוללות, כמי ששימש נציג התאגיד הגרמני טיסנקרופ, שחתם על הסכם למכירת כלי שייט צבאיים לישראל. הוא נעצר בתחילת חודש יולי בחשד לעבירות שוחד. יחד עמו נעצרו אישים בכירים, ובהם אבריאל בר-יוסף ששימש בעבר משנה לראש המטה לביטחון לאומי, ודוד שמרון, פרקליטו של נתניהו.על רקע החשדות הכבדים נגדו, חתם גנור לפני כחודשיים על הסכם עד מדינה במסגרתו יירצה שנת מאסר אחת וישלם קנס של 10 מיליון ש"ח. מאז נחתם עימו ההסכם הביאה עדותו למעצרם של רבים, ביניהם ראש לשכת ראש הממשלה לשעבר דוד שרן, רמי טייב, יועצו של השר יובל שטייניץ והיועצים נתי מור וצחי ליבר.לפי החשד גנור העביר מאות אלפי שקלים לשרן על מנת לקדם את העסקאות הבטחוניות הקשורות לטיסנקרופ. את התשלום קיבל שרן באמצעות חוזי העסקה פיקטיביים שהוסוו כתשלום ליועצים אסטרטגיים, שחשודים בהעברת הכסף לשרן.חשודים בכירים נוספים בפרשה הם השר לשעבר מודי זנדברג ותת-אלוף (במילואים) שי ברוש, מפקד שייטת 13 לשעבר. ביום רביעי שוחררו השניים למעצר בית, וזנדברג הורחק ל-30 ימים ממשרדי קרן היסוד, שבראשה הוא עומד.