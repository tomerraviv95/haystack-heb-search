"השתיקה והתגובות הרפות של חלק מהמנהיגות הפוליטית הערבית מקוממות. טרור חייב להיות מוקע ללא תנאי וללא התפתלויות. מי שאינו מוקיע טרור, משתף איתו פעולה". כך אמר היום (ראשון) נשיא המדינה, ראובן ריבלין, בטקס הסיום של מחזור מ"ד של המכללה לביטחון לאומי, על רקע הפיגוע בכניסה למתחם הר הבית ביום שישי האחרון, במהלכו נהרגו שני שוטרי מג"ב דרוזים. מנגד, ריבלין בירך את פעילותם של מנהיגי האזור. "אני רוצה לשבח את המנהיגות האחראית באזור כולו על צעדים ברורים ואחראיים ובכלל זה התגייסותם של מלך ירדן וראש הרשות הפלסטינית, שהבינו היטב את הסכנה ופעלו יחד איתנו להרגעת הרוחות", מר. ״לאורך השנים השכילה מדינת ישראל לבסס חברה שיודעת להתמודד גם עם האיומים החיצוניים וגם עם השסעים הפנימיים. הוכחנו שאנחנו דמוקרטיה איתנה. ראינו לנגד עיננו את האתגר החברתי כאתגר מחייב ופיתחנו מנגנונים לטיפול בשסעים".ובתוך כך, יושב הפרלמנט בירדן תקף היום את ישראל בחריפות וכינה את מבצעי הפיגוע בהר הבית "שהידים". עאטף טראוונה האשים בנאום בפרלמנט ברבת עמון את הכיבוש הישראלי שנמשך לדבריו יותר משבעים שנים. הוא ציטט בנאומו את מלך ירדן עבדאללה שהזהיר בעבר מפני המשך הכיבוש של ישראל.בפיגוע בהר הבית ביום שישי, שביצעו שלושה תושבי אום אל-פחם, נהרגו שני שוטרים: רס"מ האיל סתאוי, בן 30 ממג'אר, ורס"מ כמיל שנאן, בן 22 תושב הכפר חורפיש. שלושת המחבלים הגיעו בשעה 7:00 סמוך לשער האריות, כשהם חמושים ברובי קרל גוסטב, אקדח וסכינים - וירו לעבר כוח משטרה שהיה במקום. שלושת המחבלים נורו ונהרגו – אחד מהם בעודו מנסה להימלט אל המסגד.