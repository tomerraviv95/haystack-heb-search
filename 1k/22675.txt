כ-10 אלפים בני אדם פונו היום (רביעי) משורה של אתרים מרכזיים בבירת רוסיה מוסקבה, לאחר שאלמונים התקשרו ודיווחו על מטעני נפץ שהוטמנו בהם. כוחות ביטחון גדולים הוקפצו אל כל המוקדים, בהם שלושה מרכזי קניות גדולים ותחנות רכבת – אך הסריקות לא העלו עד כה דבר.בתחנת הטלוויזיה הרוסית RT דיווחו כי האיומים התקבלו "כמעט בו זמנית" לגבי יותר מ-30 אתרים במוסקבה. בסוכנות הידיעות TASS ציטטו גורם בכוחות הביטחון המקומיים, שאמר כי ככל הנראה מדובר ב"מקרה של טרור טלפוני, אך מוטלת עלינו החובה לבדוק כל דיווח כזה".בין היתר, פונו בעקבות ההתרעות כל מרכזי הקניות הגדולים של מוסקבה, בהם GUM הממוקם סמוך לכיכר האדומה. בנוסף, פונו שלושה מבנים אוניברסיטאיים בעיר, ותחנות הרכבת לנינגרדסקי, קאזן וירוסלבל. למרות ההתרעות, תנועת הרכבות ממשיכה כסדרה.זוהי לא הפעם הראשונה שבה שיחות טלפון מובילות לפינוי המוני של אתרים ברוסיה כולה. סוכנות הידיעות RIA דיווחה כי רק בשבוע האחרון פונו כבר יותר מ-45 אלף בני אדם ב-22 ערים בשל התרעות דומות על קיומם של מטענים. בכל המקרים לא נמצא דבר. בדיווח נטען כי חלק גדול מהשיחות זוהו ככאלה שהגיעו משטח אוקראינה.