נשיא פולין, אנדריי דודה, אמר היום (שני) כי יטיל וטו על שניים משלושת החוקים שעברו בפרלמנט, שמטרתם לבצע רפורמה במערכת המשפט במדינה. העברת החוקים עוררה זעם בקרב חלקים מהעם, והמונים יצאו לרחובות בדרישה לבטלם. ארצות הברית והאיחוד האירופי הביעו את דאגתם מהרפורמה, שבעיקרה הכפפת בית המשפט העליון למשרד המשפטים. דודה נחשב לבעל ברית של מפלגת "החוק והצדק" השמרנית והאירו-סקפטית. החלטתו להטיל וטו מגיעה כהפתעה. "החלטתי שאחזיר לבית התחתון את ההחלטה העוסקת בבית המשפט העליון ובמועצה הלאומית למשפט. המשמעות היא שאטיל וטו", הסביר דודה.בשבת, הבית העליון של הפרלמנט הפולני אישר סופית חוק המתיר לפטר מיידית את כל שופטי בית המשפט העליון המכהנים, מלבד אלו הנבחרים על ידי שר המשפטים. לפני כן העביר הפרלמנט חוק המעניק לעצמו את היכולת למנות את חברי המועצה הלאומית למשפט, הממילצה בפני הנשיא על מועמדים עתידיים למינוי בבית המשפט העליון."אני בהחלט תומך ברפורמה של מערכת המשפט, אך ברפורמה חכמה", טען דודה בהצהרה שנתן בנושא. "כנשיא, אני חש עמוק בתוך נשמתי שהרפורמה במתכונתה הנוכחית לא תחזק את הביטחון והצדק".