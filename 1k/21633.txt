ישראל צפויה להודיע בימים הקרובים על פתיחתה המחודשת של השגרירות בקהיר, כך נודע היום (שלישי) לכאן 11. הפתיחה המחודשת היא תוצאה של התקדמות משמעותית במגעים בין ישראל ומצרים בנושא.לפני כחודש פורסם בכאן ב' כי משלחת ישראלית הגיעה לקהיר במטרה לדון בפרטי מתווה, שיאפשר לסגל השגרירות הישראלית לחזור למדינה. הביקור כלל גם סיור של אנשי אבטחה ישראלים עם עמיתיהם המצרים, ובעקבות זאת עברו הדיונים גם למישור המדיני.סגל השגרירות הישראלית הוחזר לישראל לפני כשמונה חודשים, בשל איום קונקרטי שהופנה נגדו. בעקבות זאת, בירושלים דרשו מהמצרים לשפר את אמצעי האבטחה, שבעיני ישראל, לא היו הולמים מספיק.המשלחת הישראלית שהגיעה לקהיר לפני כחודש, הייתה פרי מאמץ ודיונים שנערכו במשך שבעה חודשים בין המדינות. בסופו של דבר קיבלה מצרים את דרישות ישראל ובימים האחרונים יצאה משלחת נוספת לקהיר. ההערכה כעת היא שההכרזה על החזרת הסגל הישראלי לקהיר תפורסם בתוך ימים.שר התקשורת, איוב קרא, התייחס היום להערכות בדבר פתיחתה הצפויה של שגרירות ישראל בקהיר. "הטרור וההקצנה הדתית לא ימנעו הליך מדיני והתקרבות בין הקואליציה הסעודית לבין ישראל", צייץ בחשבון הטוויטר שלו.בשנת 2011 הסתער המון מצרי משולהב על השגרירות הישראלית בקהיר ואנשי הסגל פונו ממנה בבטחה, לאחר שיחת טלפון שערך נשיא ארצות הברית באותם ימים, ברק אובמה, עם מקבילו המצרי, מוחמד מורסי. בספטמבר 2015 נפתחה מחדש השגרירות בבית השגריר הישראלי במצרים, אך בדצמבר 2016 הושבו לישראל השגריר גוברין וצוותו מסיבות ביטחוניות, על רקע התרעה לפיגוע. מאז לא אוישה השגרירות מחדש.