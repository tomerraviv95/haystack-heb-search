שלמה פילבר, מנכ"ל משרד התקשורת, נחקר היום (רביעי) ברשות לניירות ערך בתל אביב בפרשת בזק. בחקירה נבדק חשד לפיו פילבר כמנכ"ל המשרד, היטיב עם חברות הקשורות לאיל העסקים שאול אלוביץ'. כמו כן, נבדקת השאלה מדוע כשומר סף ורגולטור הסתמך על הערכות וניירת שחברת בזק סיפקה, מבלי לבדוק לעומק את הנתונים. בין היתר עומת פילבר עם עשרות מסמכים כולל התכתבויות פנימיות של בכירים בחברות בזק ויורוקום. במהלך החקירה הוצגו בפני פילבר תכתובות אימייל רבות - חלקן בין משרד התקשורת לבין חברות הקשורות לשאול אלוביץ'.היום פורסם דוח מבקר המדינה המתייחס בהרחבה לפילבר, ובו נבדק בין היתר האם חברת בזק קיבלה יחס מועדף ממשרד התקשורת.מוקדם יותר היום נודע ל"כאן 11" כי מלבד החשדות עליהם כבר הכריזה הרשות לניירות ערך, לפילבר מיוחסים גם חשדות נוספים. ברשות הגדירו אותם כ"חמורים ביותר". יתר פרטי הפרשה עדיין אסורים לפרסום.אתמול הודיעה הרשות על התפתחות בחקירת פרשת בזק ובעל השליטה שאול אלוביץ'. בהודעה שפרסמה הרשות נמסר כי החקירה הורחבה לעסקה מתן שירותי תקשורת לוויינית בין חברת חלל תקשורת ל-DBS שירותי לוויין. לפי ההודעה, נבדק חשד לביצוע עבירות על חוק ניירות ערך וחוק העונשין. המסחר במניות הקבוצה – בזק, חלל תקשורת, בי-קום ואינטרנט זהב – הופסק לשעה קלה.