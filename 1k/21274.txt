היועץ המשפטי לממשלה, אביחי מנדלבליט, התייחס הבוקר (חמישי) לראשונה להפיכתו הצפויה של ראש הסגל של ראש הממשלה לשעבר, ארי הרו, לעד מדינה. "אנחנו עובדים עם המשטרה ומתקדמים בדברים. נגיע לחקר האמת", אמר היועץ המשפטי.מנדלבליט אמר את הדברים בתשובה לשאלות כתבים, עם הגעתו לטקס פרידה מהשופט סלים ג'ובראן, המשנה לנשיאת בית המשפט העליון, שפורש היום משיפוט. "אין לי יותר מדי לומר, הדברים מדברים בעד עצמם", הוא אמר.היועץ המשפטי לממשלה הוסיף: "אנחנו עובדים ביחד עם המשטרה בשיתוף פעולה ומתקדמים בדברים". הוא פנה לכלי התקשורת ואמר: "אנחנו נעשה את העבודה שלנו. תנו לנו את הזמן לעבוד ונגיע לחקר האמת. זו המטרה של כולנו".השבוע נודע כי הרו, ששימש כראש הסגל לשעבר של ראש הממשלה בין השנים 2014-2015, מנהל מגעים מתקדמים עם פרקליטות המדינה להפוך לעד מדינה. הרו נחשד בעבירות של שוחד, מרמה, קשירת קשר לפשע והלבנת הון. לפני חצי שנה המליצה המשטרה להעמידו לדין.בלב החשדות נגד הרו נמצאת עסקה בה מכר חברת ייעוץ בבעלותו, כחלק מהסדר ניגוד העניינים לו היה מחויב במסגרת תפקידו. המשטרה חשדה כי העסקה הייתה פיקטיבית, וכי ארו המשיך להיות מעורב בענייני החברה גם לאחר המכירה.