ראש הממשלה בנימין נתניהו העניק הערב (חמישי) ראיון בזק לערוץ 20 ובו תקף את כלי התקשורת ואף נקב בשמות של עיתונאים, בטענה כי מתנהל נגדו ציד מכשפות. "אנחנו בעיצומו של קמפיין חסר תקדים להאשים אותי, התקשורת מגויסת נגדי. רק כאן (בערוץ 20) אני יכול לסיים משפט. זו ממש שיטה סובייטית", אמר וטען כי האשמות נגדו הן בגדר "עורבא פרח"נתניהו הגן על עורך דינו דוד שמרון, שנחקר בפרשת הצוללות, ועל מקורבו מנכ"ל משרד התקשורת שלמה פילבר, שנחקר בפרשת בזק, ובעקבותיה אף נשלח למעצר בית והורחק ממשרדו. "לגבי שמרון ופילבר – אני מכיר אותם כאנשים ישרים וערכיים. אין לי ספק שלא ידבק בהם דבר. אדם שנחקר הוא לא אשם". בנוסף לכך דחה נתניהו את הניסיונות לקשור את שמו לפרשות: "משרד המשפטים קבע לגבי בזק כי 'ראש הממשלה לא קיבל החלטות שנויות במחלוקות לפני שגובשה חוות הדעת לגבי ניגוד העניינים ולא הייתה החלטה שהטיבה עם בזק באופן ספציפי שניתן להצביע עליה'".נתניהו גם הגן על תהליך קבלת ההחלטות במהלך רכישת הצוללות. "היו חילוקי דעות אך לבסוף התקבלה ההחלטה, בצורה ממוסמכת ומתועדת". לדבריו, "יש צורך קיומי בצוללות. הן מבטיחות את קיומה של מדינת ישראל", וכינה את הניסיון להטיל דופי בהחלטותיו "סיכון ביטחוני וחוסר אחריות". נתניהו הכחיש קשר לאחד החשודים המרכזיים בפרשה, מיקי גנור: "לא יודע מי זה. לא פגשתי אותו בחיים שלי". הוא אף דחה בעוקצנות את הקשר בין השניים לאור העובדה שהם מתגוררים בסמוך בקיסריה.לדברי נתניהו, העובדה שאין לו קשר ישיר לחקירות שבהן מעורבים מקורביו "לא מונעת מהתקשורת לעשות מזה פרשיות מנופחות". הוא טען כי מדובר בניסיון להדיח אותו על רקע התנגדותו לטענתו לנסיגה לקווי 67' במסגרת הסדר עם הפלסטינים: "אני המגן האחרון מעליית השמאל". הוא אף הסביר כי כאשר שמו של ראש הממשלה לשעבר אריאל שרון נקשר בפרשות דומות, הסיקור התקשורתי כלפיו היה אוהד לאור תהליך ההתנתקות, והזכיר את המונח שהטביע העיתונאי אמנון אברמוביץ' מערוץ 2, שאמר כי יש "לאתרג" את שרון ששמו ושם בנו נקשר בפלילים בשל מהלכיו המדיניים. נתניהו תקף את העיתונאי רביב דרוקר מערוץ 10, שקודם לכן ראיין את שר הביטחון לשעבר משה יעלון, שאמר כי "נתניהו מושחת".