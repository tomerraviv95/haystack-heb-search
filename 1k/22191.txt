סיעות הליכוד והבית היהודי רוקמות הסכם שיימנע ביניהן חיכוכים - כך פורסם היום (חמישי) בכאן רשת ב'. במסגרתו, במושב הכנסת הקרוב לא יוגשו על ידי שתי הסיעות הצעות חוק שנויות במחלוקת, וכי יושם דגש על הצעות חוק שמוגדרות ימניות ולאומיות - נושא עליו התחרו והתעמתו שתי הסיעות בשנה האחרונה, כשכל סיעה ניסתה להוכיח שהיא ימנית יותר מחברתה באמצעות הצעות חוק רבות שהוגשו לכנסת.המטרה בסיכום המתגבש היא לייצב את הקואליציה בכנסת ולאפשר לה לעבור את מושב החורף, שצפוי להיות מורכב יותר. זאת ועוד, יבוצע רק "ניקוי שולחן" של הצעות החוק הקיימות שכבר החלו בדרכן. חוק הלאום של הליכוד וחוק ירושלים של הבית היהודי הן שתי ההצעות הבולטות ביותר בהקשר הזה. ואולם, מעבר לשתי ההצעות הללו – תוכרז כאמור הפסקת אש פרלמנטרית בין שתי הסיעות.ההסכם התגבש בעקבות המחלוקות הרבות בין שתי המפלגות בחודשים האחרונים סביב הצעות חוק רבות. הוא נרקם על ידי יו"ר הקואליציה דוד ביטן, ושרת המשפטים איילת שקד.