בית המשפט העליון קבע היום (שני) כי אין לבטל את ההסדר שבמסגרתו יכולה המדינה להרחיק מסתננים למדינה שלישית. עם זאת, נקבע כי אי הסכמתם של המסתננים לצאת למדינה שלישית אינה מהווה עילה להחזקתם במעצר לתקופה בלתי מוגבלת, וכי יש להגבילה ל-60 יום לכל היותר.השר לביטחון הפנים גלעד ארדן תקף את ההחלטה."צר לי, אך החלטת בג"ץ מרוקת מתוכן את החלטתי כשר הפנים ליישם את מדיניות ההרחקה למדינה שלישית, ומותירה את המדינה ללא כל כלי אפקטיבי להוצאת המסתננים", צייץ בחשבון הטוויטר שלו.שר הפנים אריה דרעי העביר גם הוא ביקורת על ההחלטה ואמר כי ינסה לקדם פתרונות משפטיים. "ההחלטה שלא לאפשר למדינה להוציא מהארץ מסתננים בניגוד לרצונם היא בעייתית מאוד", אמר. :זה לוקח מאיתנו כמדינה כלי חשוב מאוד ומותיר לכל מסתנן שרוצה בכך להישאר בארץ. דיברתי מיד לאחר פסיקת בג״ץ עם שרת המשפטים איילת שקד, ואמרתי לה כי בכוונתי לשקול תיקון לחוק שיאפשר למדינה להוציא מסתננים מהארץ בניגוד לרצונם. אנחנו חייבים לדאוג לאזרחי מדינת ישראל, תושבי דרום תל אביב וערים נוספות שחייהם אינם חיים. אני שבע רצון מכך שבג״ץ אישר לנו להמשיך להוציא מסתננים למדינה שלישית, ואנו נמשיך בכך בכל האמצעים העומדים לרשותנו״.ההחלטה נקבעה במסגרת ערעור על פסיקת בית המשפט לעניינים מנהליים בבאר שבע לפני כשנתיים. הרכב השופטים כלל את הנשיא מרים נאור, המשנה לנשיאה אליקים רובינשטיין, הנשיאה המיועדת אסתר חיות, והשופטים חנן מלצר ויורם דנציגר.הנשיאה נאור נימקה את החלטה וציינה כי "במהלך ניהולו של ההליך התברר כי אירעו תקלות מסוימות ובעיות מסוימות במתווה ההרחקה על רובדיו השונים. המדינה התייחסה לכך ברצינות, בחנה את הנושאים טעוני השיפור וביצעה את ההתאמות ואת השינויים הנדרשים". לדבריה, המערערים לא הביאו ראיות לכך שהשינויים אינם מספקים ושמחויבויות מצד המדינה השלישית כלפי המורחקים אינה מקוימת כיום בפועל.נאור הוסיפה כי "לא ניתן להמשיך להחזיק את המסתננים (יותר מ-60 יום) במשמורת אם לא נראית באופק אפשרות מעשית להרחיקם תוך זמן סביר, אף אם טרם חלפו 60 הימים. החזקתם במשמורת לאורך זמן נוסף תלבש גוון עונשי ושרירותי ותהפוך לבלתי-חוקית". המשמעות היא כי במהלך המעצר על המדינה למצוא פתרונות חלופיים להוצאת המסתנן מהארץ. אם היא מבינה שאין בידה כזה, על המדינה לשחררו.