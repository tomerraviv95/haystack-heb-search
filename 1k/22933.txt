שר הביטחון אביגדור ליברמן אמר הערב (שבת) כי הניסוי בשיגור הטיל הבליסטי שביצעה איראן הוא "איום על כל העולם החופשי".לדברי ליברמן, "הטיל הבליסטי ששוגר היום על ידי איראן הוא לא רק התגרות והתרסה כלפי ארצות הברית ובעלות בריתה בהן ישראל - וניסיון לבחון אותן - אלא גם הוכחה נוספת לשאיפות האיראניות להפוך למעצמה עולמית ולאיים לא רק על מדינות המזרח התיכון, אלא על כל מדינות העולם החופשי". שר הביטחון הוסיף: "דמיינו מה יקרה אם איראן תשיג נשק גרעיני. לשם היא חותרת. אסור לתת לזה לקרות". הבוקר טענה איראן כי ביצעה לפנות בוקר ניסוי מוצלח בטיל הבליסטי החדש שהציגה אתמול במצעד צבאי בטהראן. וידיאו של שיגור הטיל פורסם בטלוויזיה האיראנית, אף שלא נאמר מהיכן בוצע השיגור, ודווח כי זהו הטיל השלישי מסוגו באיראן שלו טווח של 2,000 ק"מ וכי באפשרותו לשאת כמה ראשי נפץ. לפי גנרל בכיר במשמרות המהפכה האיראנים, הטיל מדגם "ח'וראמשהר" צפוי להפוך מבצעי בזמן הקרוב.ניסוי השיגור מגיע כתגובה לביקורת הגוברת על הסכם הגרעין עם איראן, והתנהלותה במסגרתו. נשיא איראן, חסן רוחאני, הצהיר אתמול במסגרת המצעד הצבאי כי מדינתו מתכוונת להגדיל את יכולות הטילים שלה."נחזק את יכולותינו, ולא נבקש רשות משום מדינה בשביל לעשות זאת", אמר בנאומו במצעד. הוא הוסיף כי הרפובליקה האסלאמית מעוניינת להגדיל את כוחה הצבאי לצורך הרתעה. "אנחנו לא צריכים לבקש אישור מאף אחד כדי להגן על מדינתנו", קבע. רוחאני תקף את ארצות הברית וישראל במסגרת נאומו בעצרת האו"ם השבוע, בעקבות נאומיהם של נשיא ארצות הברית דונלד טראמפ, שקרא להסכם הגרעין "בושה", וראש הממשלה בנימין נתניהו. הוא האשים כי ישראל היא זו שמאיימת על הביטחון באזור עם הנשק הגרעיני שברשותה וכי איראן תגיב בנחרצות אם יופר הסכם הגרעין.