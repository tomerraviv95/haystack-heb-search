בלשכתו של שר העבודה והרווחה חיים כץ הגיבו היום (שני) לסערה שפרצה בעקבות ההודעה מטעם המדינה, לפיה זוגות חד מיניים לא יוכלו לאמץ ילדים. מלשכת השר כץ נמסר כי "לצערנו הניסוח שהוגש לבג"ץ היה ניסוח כושל שראוי שלא יאמר. לשר אין כל כוונה למנוע או לשלול את היכולת לאמץ מקבוצה כזו או אחרת".עוד נאמר בהבהרה מטעם השר: "מדיניות השר לגבי אימוץ, כפי שנתקבלה על ידי משרד המשפטים ומשרד הרווחה היא שיש לערוך רפורמה מקיפה בשירותי האימוץ, ובמקביל להשקיע יותר בטיפול בקהילה. הרפורמה חיונית וזאת משום שמשך הזמן בממוצע עד לאימוץ ילד בישראל (כולל אימוץ מחו"ל) עומד על יותר מ-7 שנים, ובכל שנה נמסרים לאימוץ 100 ילדים בלבד".ההבהרה מטעם משרד הרווחה באה לאחר שאתמול פורסמה הודעת משרד המשפטים ומשרד הרווחה לבג"ץ, לפיה המדינה מתנגדת לאפשר לזוגות חד-מיניים לאמץ. בנימוק להודעה נכתב כי "הוחלט, על דעת גורמי המקצוע במשרד העבודה והרווחה, שלא לפעול, לעת הזו, לשינוי הדין הקיים".המדינה מסבירה שלא תאפשר לגייז לאמץ כי החברה עדיין לא מעניקה לגיטימציה מלאה להומוסקסואליות. מה יכול לקדם לגיטמציה? למשל, לאפשר לגייז לאמץ

לפי תשובת המדינה, עמדת גורמי המקצוע במשרד הרווחה היא כי "ילד הנמסר לאימוץ נושא תחושה של חריגות, רצוי ככל הניתן להימנע מהעמסת 'מטען' נוסף על הילד, בדמות השמתו בתא משפחתי שנתפס בחברה הישראלית היום עדיין כתופעה חדשה ושונה". בתשובה נכתב כי "אין בעמדה זו להטיל דופי בהורות חד-מינית", אלא שבנושא הרגיש והמורכב "נושא הלגיטימציה החברתית הוא רלוונטי לעניין".תשובת המדינה ניתנה לקראת דיון הצפוי ביום חמישי בעתירה של המרכז הרפורמי לדת ומדינה ועמותת "אבות גאים", בגין אפליה של זוגות ידועים בציבור ושל זוגות בני אותו המין בהליך אימוץ. זוגות שאינם רשומים כנשואים, אינם נחשבים "זוגות" לצורך חוק האימוץ, וזאת על אף שזוגות אלה מוכרים כזוגות ידועים בציבור לעניין זכויות אחרות. לטענת המדינה, אי אפשר לעשות הרחבה בפרשנות לחוק לזוגות חד מיניים, ונושא זה דורש שינוי חקיקה.סיבה נוספת המופיעה בתשובת המדינה היא הלשון הברורה של חוק האימוץ "אימוץ אלא על ידי איש ואשתו יחד". יצוין כי באשר למשפחות אומנה, כתוב בתשובת המדינה כי יש במאגר משפחות האומנה גם משפחות חד מיניות, ומתוכן שתיים קיבלו ילדי אומנה.מוקדם יותר היום קרא הזמר הראל סקעת לבני נוער גאים לא להתגייס לצבא ולא לשלם מיסים, בעקבות פרסום הודעת המדינה לפיה זוגות חד מיניים לא יוכלו לאמץ ילדים. בפוסט שהעלה לעמוד הפייסבוק שלו כתב: "בתור ישראלי ששרוף על המדינה שלו וגאה להיות יהודי ומדבר על זה מעל כל במה בעולם, אני קורא לכם לא להתגייס לצבא! ויודעים מה, גם לא לשלם מיסים על הכסף שתרוויחו בקרוב".סקעת, אשר מבקש בימים אלה להביא ילד לעולם באמצעות פונדקאות ביחד עם בן זוגו עידן רול, הוסיף: "בכלל, כל חובה שהמדינה מבקשת מכם למלא פשוט תשימו ז***, כי זה מה שהיא שמה עליכם בכל הקשור לזכויות השוות שמגיעות לכם. לכו ותפזרו את כל הטוב הרב שיש לכם לתת מכל הבחינות במקומות שמקבלים אתכם ולא היכן שלא".