"הדלת נפתחת, ונכנס, שועט, בן אדם פנימה", כך תיארה בראיון ל"כאן 11" מיכל סלומון, שבעלה אלעד נרצח שלשום (שישי) בפיגוע בהתנחלות בחלמיש, את רגעי האימה שעברה במהלך האירוע שבו נרצחו גם אחותו של אלעד, חיה, ואביהם, יוסי."ברגע הראשון לקח לי שנייה להבין מי זה, מה זה, בגלל שהוא לבש חולצה לבנה ומכנסיים כחולים, ממש כיאה לשבת, לבוש שבתי", סיפרה מיכל והמשיכה: "הוא שועט לכיוון המטבח, ורק כשהוא אומר: 'שו איסמכ?', יורד לי האסימון".במהלך הריאיון סיפרה מיכל על החיים ביהודה ושומרון ועל אמצעי הזהירות שנקטה המשפחה, שבסופו של דבר לא הועילו: "היה פחד, אבל אתה אף פעם לא חושב שזה יקרה לך. אני, כביכול, לא גרה שם. באנו לבקר. אנחנו לא נוסעים ברכב. אנחנו נוסעים באוטובוס ממוגן ירי. אתה מרגיש שאתה עושה את הכל כדי שזה לא יקרה לך. אבל יש דברים שלא תלויים בי, וזה קרה". 