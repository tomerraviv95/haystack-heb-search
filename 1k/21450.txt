שישה חיילים נפצעו הבוקר (רביעי) בפיגוע דריסה בפרבר מצפון לפריז, שניים מהם במצב קשה. הרשויות בצרפת טרם אמרו כי המקרה נבדק כ"אירוע טרור". שעות לאחר הדריסה, דיווחו כלי תקשורת בצרפת כי חשוד נעצר על רכבת בצפון המדינה.האירוע התרחש בסביבות השעה 10:00 בבוקר. כלי רכב פגע בכמה חיילים בפרבר לאוולואה פרה ונמלט מהמקום. לדברי משטרת צרפת, שני חיילים נפצעו קשה והשאר קל. עוד הודיעה המשטרה כי היא מחפשת אחר הנהג הדורס. בלאוולואה פרה נמצאים מתקנים ביטחוניים חשובים כמו מטה השירותים החשאיים של צרפת ומטה הלוחמה בטרור.ראש הפרבר לאוולואה פרה, פטריק בלקני, אמר כי הדריסה היתה מכוונת "בלי כל ספק". לדבריו, מכונית מסוג ב-מ-וו חנתה בסמטה וכאשר החיילים יצאו ממגוריהם - בדרכם לחילופי משמרת - הנהג החל לנסוע ודרס אותם. "הכל קרה מאוד, הרכב לא עצר והאיץ במהירות", אמר בראיון לערוץ טלוויזיה מקומי. שרת ההגנה פלורנס פארלי אמרה כי כוחות הביטחון מחפשים אחר הנהג, וכי נפתחה חקירה לקביעת "המניעים והנסיבות" למעשה שכינתה "פחדני". פקיד במשרד המשפטים אמר כי החקירה הוטלה על אנשי היחידה למניעת טרור.ז'אן קלוד וליאן, שגר בבניין מעל למקום הדריסה סיפר: "שמעתי רעש חזק, את הקול של מתכת נגררת. זמן קצר אחר כך ראיתי אחד הנפגעים קשה שוכב לפני הרכב ועוד אחד מאחוריו מקבל טיפול".צרפת נמצאת ברמת הכוננות המרבית אחרי שורת פיגועים שביצעו קיצונים איסלאמיים במדינה, שגרמו למותם של יותר מ-230 בני אדם בשנתיים האחרונות. הדריסה הבוקר היא המקרה השישי שבו נפגעים חיילים או שוטרים מאז תחילת השנה. לפני כחודשיים נסע מחבל עם כלי רכב עמוס בכלי נשק וחומרי נפץ לעבר ניידת משטרת בשדרות השאנז אליזה בפריז, ונורה למוות. ארגון המדינה האיסלאמית (דאעש) קיבל אחריות על התקרית. באפריל נורה למוות שוטר על ידי תומך דאעש, ונהרג מירי שוטרים אחרים. 