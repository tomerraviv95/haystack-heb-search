יועץ התקשורת האמריקאי ארתור פינקלשטיין מת אתמול (שישי) בגיל 72, כך הודיעו עמיתיו. לצד עבודתו למען חברי קונגרס מהמפלגה הרפובליקנית, ייעץ פינקלשטיין גם לפוליטיקאים ישראלים מן הימין, בהם ראש הממשלה בנימין נתניהו במסע הבחירות בשנת 1996, במהלכן טבע את סיסמת הבחירות הזכורה "פרס יחלק את ירושלים".(שלט בחירות של הליכוד בקריית אונו, 1996. צילום: צביקה ישראלי, פלאש 90)פינקלשטיין נולד בשנת 1945 בניו יורק, שם עבד כל חייו. הוא ייעץ למערכת הבחירות השנייה של נשיא ארה"ב ריצ'ארד ניקסון ולקמפיין הבחירות של הנשיא רונלד רייגן. הוא סייע לנתניהו גם במערכת הבחירות בשנת 1999, ולאביגדור ליברמן בשנת 2006. בשנת 2013, לאחר המחאה החברתית, הוא שב לייעץ לנתניהו ולרשימה המשותפת בין הליכוד וישראל ביתנו, ומיקד את קמפיין הבחירות שלהם בנושאי ביטחון, בו ניצחו. הוא סייע לנתניהו גם במערכת הבחירות האחרונה.ב-2005 נישא פינקלשטיין לבן זוגו, אף שבין לקוחותיו היו כאלה שהתנגדו לנישואים חד מיניים. המושל לשעבר ג'ורג' פטאקי שפינקלשטיין עבד עבורו ספד לו: "נעצבנו לשמוע על פטירתו של אחד המוחות הפוליטיים הגדולים בעולם, חברנו היקר. הוא יחסר לנו". שר הביטחון אביגדור ליברמן פרסם גם הוא הודעה: "ההיכרות שלי עם ארתור החלה בוויכוח סוער במהלך קמפיין בחירות 1996. הוויכוח נסב סביב סיסמת הבחירות 'פרס יחלק את ירושלים', שאיתה פתח הליכוד את הקמפיין. התנגדתי מאוד להצעה הזו, אבל כמו תמיד התברר בסוף שארתור צדק, ולהחלטות שקיבל אז היה חלק משמעותי בניצחון נתניהו והליכוד. פעילותו ברחבי העולם הפגישה אותו עם נשיאים וראשי ממשלות - אך מעולם לא שינתה את אופיו הנוח, והוא תמיד הקפיד להישאר בגובה העיניים".