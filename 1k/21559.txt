מזכ"ל חיזבאללה, חסן נסראללה, נשא הערב (ראשון) נאום בלבנון לרגל יום השנה ה-11 למלחמת לבנון השניה, ושיגר שורה של איומים לעבר ישראל. "אנחנו מסוגלים לתקוף לא רק את מכל האמוניה בחיפה, אלא גם את הכור בדימונה", הצהיר נסראללה. הוא טען כי ישראל פינתה את המכל ממפרץ חיפה בעקבות איום הטילים הנשקף מארגונו."ההתעצמות שלנו בשנים האחרונות מדאיגה את צמרת ההנהגה הישראלית", קבע מנהיג חיזבאללה ואיים: "במלחמה הבאה ישראל תושפל אפילו יותר משהושפלה ב-2006". נסראללה העביר מסר גם כלפי ארצות הברית, ואמר כי "הממשל האמריקני לא יוכל להסב לנו נזק"."ישראל נסמכת על ממשל טראמפ, אבל למרות האיומים – האמריקנים לא יכולים לגעת בכוח ההתנגדות", המשיך נסראללה. הוא אמר כי ההצהרה שהשמיע טראמפ בעבר, שלפיה ארצות הברית ולבנון הן שותפות למאבק בטרור, "מגלמת בורות שכן חיזבאללה הוא חלק מהממשלת לבנון".הבוקר דווח בלבנון כי הארגון השיעי חשף "מתקן ריגול ישראלי", לטענתו, בהר בארוכ שבמערב בקעת הלבנון. בחיזבאללה אמרו כי ישראל פוצצה את המתקן מחשש שיתגלה. גם בעבר טען חיזבאללה כי חשף באזור זה מכשירי האזנה של ישראל. 