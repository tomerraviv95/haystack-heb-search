המופתי של ירושלים, מוחמד חוסיין, הודיע הבוקר (חמישי) כי משבר הר הבית הסתיים. "המצב חזר לקדמותו, אנחנו נתפלל באל-אקצא", אמר במסיבת עיתונאים בירושלים. גם ראשי הווקף צפויים לפרסם את החלטתם אם לאפשר את קיום התפילות עוד היום בתוך אל-אקצא.מפקד מחוז ירושלים במשטרה, ניצב יורם הלוי, אמר כי "אנו צופים שמחר יגיעו הרבה מאוד מתפללים להר הבית ויהיו קריאות של שמחה. יהיו כאלו שינסו לפגוע בשוטרים או אזרחים. אל תנסו אותנו מחר ושלא יהיו מופתעים אם יהיו נפגעים בצד השני. אני קורא להנהגה מהצד השני לפעול להרגעת הרוחות".  יו"ר הרשות הפלסטינית אבו מאזן ערך הבוקר כינוס עם חברי ההנהגה הפלסטינית ברמאללה, בו אמר: "קיבלנו עדכונים מהמופתי ומבכירי הדת ואנחנו יכולים לבשר שתפילות הצהריים היום יהיו בתוך אל-אקצא. זה ניצחון גדול". הוא הוסיף כי שוחח אמש עם מלך ירדן עבדאללה והשניים קבעו לעקוב אחר ההתפתחויות בירושלים ולפעול בתאום. לדבריו, "קיימתי מגעים עם מנהיגים נוספים בהם (נשיא מצרים) סיסי. נעקוב צעד צעד אחר המצב, הסיפור לא נגמר. אנחנו מייחסים חשיבות למה שיקרה באו"ם בשנה הקרובה, מקווה שנוכל לגרוף הישגים". ירדן הגיבה אף היא להחלטה ואמרה כי זהו צעד הכרחי שלא היה ממנו מנוס כדי להרגיע את המצב, במיוחד במקומות הקדושים. שר ההסברה של ירדן מוחמד אלמומיני אמר כי לישראל אסור, ככוח כובש, לעשות צעדים שיפגעו בסטטוס קוו. לפנות בוקר ישראל הסירה את כל אמצעי הבידוק שהתקינה בכניסה להר הבית בעקבות רצח שני השוטרים לפני כשבועיים. בין השאר הוסרו מתקני מתכות וגשרים שעליהם הותקנו מצלמות אבטחה. אלפי בני אדם התאספו בשעות הלילה ליד שער האריות וברכו על ה"ניצחון", כלשונם, במאבק על אל-אקצא והניפו דגלי אש"ף. גורם בכיר במשטרה אמר, כי המצב כעת חזר להיות כמעט כפי שהיה לפני הפיגוע. המשטרה תפתח את השערים המובילים לאל-אקצא ותבדוק חשודים באמצעות גלאי מתכות ידני, כפי שהיה בעבר. במשטרה מעריכים, כי מחר יחגגו תושבי מזרח ירושלים ומתפללים נוספים את הסרת האמצעים, ונשקלת האפשרות להגביל את הכניסה לאזור הר הבית בדומה לשבוע שעבר. 