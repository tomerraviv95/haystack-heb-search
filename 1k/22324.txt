השר לשעבר אליעזר זנדברג הוא הבכיר שנחקר היום (שני) בחשד למעורבות בפרשת הצוללות. בית משפט השלום בראשון לציון התיר בשעות הערב לפרסם את שמו של זנדברג, המכהן כיום כיו"ר קרן היסוד. מעצרו הוארך בהסכמה עד ליום רביעי.עורך דינו של זנדברג אמר ביציאה מהדיון: "הגענו להסכמה מתוך רצון לאפשר ליחידה החוקרת להשלים את עבודתה, ומבלי שיהיה בכך לאשר ולו פסיק מהחשדות, שהמעצר יוארך עד יום רביעי הזה".זנדברג נלקח הבוקר לחקירה במשרדי יחידת להב 433 של המשטרה בחשד למעורבות בפרשת הצוללות. במקביל אליו, נחקר בתיק 3000 גם המשנה לראש המועצה לביטחון לאומי לשעבר, אבריאל בר יוסף, החשוד בשורת עבירות בפרשה, ורמי טייב, יועצו הפוליטי של שר האנרגיה יובל שטייניץ, ששמו הותר מאוחר יותר לפרסום.זנדברג, שנחקר היום לראשונה, כיהן בכנסת ובממשלה לסירוגין במשך כ-15 שנה. הוא פרש לפני יותר מעשר שנים לעסקים פרטיים. בשנים האחרונות הוא מכהן כיו"ר קרן היסוד.מוקדם יותר הוארך מעצרו של רמי טייב, יועצו הפוליטי של השר שטייניץ. הוא נעצר הבוקר ביחד עם כמה חשודים נוספים, ובמשטרה מייחסים לו לקיחת שוחד ותיווך לשוחד במסגרת פרשת הצוללות.טייב מכחיש את המיוחס לו. לטענתו, הוא אמנם חבר קרוב של חשוד אחר – דוד שרן, ראש לשכתו לשעבר של ראש הממשלה בנימין נתניהו, אולם אין לו קשר לפרשה. במהלך החקירה הוא עומת עם חשוד אחר, עורך דין ששמו טרם הותר לפרסום, החשוד כי קיבל כסף מעד המדינה מיקי גנור – כסף שיועד לשוחד לעובדי ציבור.אתמול נעצר במסגרת הפרשה ראש לשכת ראש הממשלה לשעבר, דוד שרן, החשוד בקבלת שוחד מעד המדינה מיקי גנור. בית משפט השלום בראשון לציון האריך את מעצרו בחמישה ימים. כמו כן, הוארך מעצרם של שלושה חשודים נוספים, ובהם מפקד לשעבר של שייטת 13, ושני יועצים אסטרטגיים.