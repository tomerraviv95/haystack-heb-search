הרשות הפלסטינית החלה היום (שני) לשחרר עיתונאים של חמאס שנעצרו בשבוע שעבר בגדה בחשד שעברו על חוק הפשעים האלקטרוניים, שאושר בחודש שעבר בצו נשיאותי של יו"ר הרשות הפלסטינית אבו מאזן. כך על פי דיווחים בכלי תקשורת פלסטיניים.לפחות חמישה עיתונאים שעובדים בכלי תקשורת ובאתרי אינטרנט המזוהים עם חמאס נעצרו על ידי הרשות. הם השתחררו כיממה לאחר שחמאס שחרר ממעצר בעזה עיתונאי שעובד ברשות השידור הפלסטינית.חוק הפשעים האלקטרוניים קובע בין השאר עונשי מאסר של עד עשר שנים וקנסות כספיים לכל מי שיפיץ באינטרנט חומרים המעמידים בסיכון את ביטחון הרשות, את הסדר הכללי, את השלום החברתי ואת אחדות הפנים הפלסטינית. החוק גרר ביקורת מצד עיתונאים וארגוני זכויות אדם בשטחים, שטענו כי תכליתו היא להצר את חופש הביטוי. מתוקף החוק, חסמה הרשות הפלסטינית בחודש שעבר את האפשרות לגלוש בעשרות אתרי אינטרנט של חמאס בשטחי הגדה.