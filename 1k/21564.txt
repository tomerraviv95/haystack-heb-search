משרדי הבריאות והאוצר ממליצים להתיר ייצוא קנאביס מישראל למטרות רפואיות - כך עולה הערב (ראשון) ממסקנות ועדה הבין-משרדית שהוגשו לשר האוצר, משה כחלון, ולשר הבריאות, יעקב ליצמן. הוועדה הייתה אמונה על בחינת היתכנות הייצוא של קנאביס רפואי.עמדת הוועדה הייתה כי קיים פוטנציאל כלכלי לייצוא קנאביס. על פי המסקנות, למדינת ישראל יתרונות רבים היכולים להיות מנוצלים על ידי חקלאים, חוקרים ויזמים ליצירת שווקים לתוצרת מוצרי קנאביס רפואי ישראליים.עם זאת, הוועדה ממליצה כי הייצוא ייעשה תוך פיקוח הדוק של המדינה, יאושר רק למדינות המתירות שימוש בקנאביס רפואי ואשר יתירו ייבוא מישראל במפורש, ויתאפשר רק לחקלאים שיקבלו רישיון לגידול ולייצוא ממשרד הבריאות. לפי נתוני משרד האוצר, לייצוא הקנאביס מישראל פוטנציאל כלכלי להגיע להיקף של בין מיליארד לארבעה מיליארד שקלים בשנה.