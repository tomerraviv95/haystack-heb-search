אישה בת 50 וילד בן 10 נהרגו היום (ראשון) בהתנגשות בין שני כלי רכב בכביש 25 בסמוך לצומת ערערה שבנגב. מותם של השניים נקבע במקום לאחר טיפול רפואי של צוות מגן דוד אדום. שני בני אדם נוספים נפצעו בינוני ופונו לבית החולים סורוקה שבבאר שבע.בעקבות התאונה נסגר כביש 25 לתנועה בסמוך למחצבות פיוניר לשני הכיוונים. שוטרי משטרת ישראל נמצאים בזירה וחוקרים את נסיבות התאונה.על פי נתוני עמותת אור ירוק, בעשור האחרון אירעו בכביש 25 כ-713 תאונות דרכים, שבהן נהרגו 61 בני אדם. באותן תאונות נפגעו קרוב ל-2,000 בני אדם, ובהם 130 קשה.מנכ״ל עמותת אור ירוק, ארז קיטה, אמר כי לא רק הגורמים האנושיים מביאים לתאונות. ״בחלקים רבים מהכביש ישנן בעיות תשתית שמסכנות את הנוסעים בו. חלק מהכביש כולל נתיב נסיעה אחד לכל כיוון ללא הפרדה בין הנתיבים", אמר. "הכי קל תמיד להאשים את הגורם האנושי, אבל הכביש לא סלחני לטעויות הנהג. הכתובת הייתה על הקיר והגיע הזמן שכביש 25 אשר מהווה עורק תחבורה מרכזי מהמרכז דרומה, ישופר ויהפוך לכביש בטוח״.