מפלגת מרצ עתרה היום (שלישי) לבג"ץ לקבלת צו על תנאי וצו ביניים נגד הרשות השנייה, "רדיו ללא הפסקה" ועו"ד יורם שפטל. המפלגה דורשת להוריד מהאוויר את תכניתו של עורך הדין ברדיו, בעקבות התבטאויותיו."העתירה מגיעה בעקבות השתלחויות והסתה לאלימות מתמשכות נגד חברי הכנסת של מרצ ומפלגת מרצ, ונגד מחנה השמאל בכלל", נכתב בעתירה, השנייה במספר שמגישה מרצ. זאת לאחר התבטאויותיו של שפטל, שבימים האחרונים תקף גם את הרמטכ"ל גדי איזנקוט, אותו כינה "עלוב נפש, שנראה כמו פקידון שמן בעירייה", על רקע משפטו של אלאור אזריה, אותו הוא מייצג."טוב עשתה הרשות השנייה שדרשה מעו"ד שפטל להתנצל על דבריו הבוטים והמעליבים נגד הרמטכ"ל איזנקוט. חבל שהרשות השנייה לא דרשה זאת ממנו גם אחרי דברי ההסתה החמורים שלו כנגד חברי הכנסת של מרצ, כפי שבג"ץ אף הנחה את הרשות לעשות בעקבות העתירה הראשונה של מרצ", נכתב בעתירה.יו"ר מרצ, חברת הכנסת זהבה גלאון, אמרה כי "הרשות השנייה ו'רדיו ללא הפסקה' מתנערים מחובתם החוקית לשים קץ להסתה מתירת הדם נגד נבחרי הציבור של מרצ". מזכ"ל המפלגה, מוסי רז, הוסיף: "חופש הביטוי הוא לא חופש השיסוי. מרצ בעד השארת שוליים רחבים לחופש הביטוי, אבל הסתה מתמשכת אינה יכולה לעבור בתוכנית רדיו".