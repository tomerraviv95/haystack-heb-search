שוטר מג"ב נפצע קל בניסיון דקירה בצומת תפוח היום (שבת). הדוקר, תושב טול כרם בן 17, נורה ונהרג. השוטר נפגע ברגלו ככל הנראה כתוצאה מרסיס מירי הנטרול, ופונה לביה"ח בלינסון לקבלת טיפול.מחקירה ראשונית של האירוע עלה כי הדוקר הגיע לצומת כשהוא אוחז בשקית. לאחר שנעצר הוא שלף סכין והחל להתעמת עם אחד הלוחמים. הלוחמים החלו לירות לעברו וכאמור אחד הלוחמים נפצע קל כתוצאה מרסיס.מקורות פלסטינים דיווחו כי המחבל הוא קתיבה זהראן מהכפר עילאר ליד טול-כרם. הוא החזיק באישור של עובד סיוע הומניטרי מאגודת ההצלה הרפואית הפלסטינית. בדף הפייסבוק של המחבל התפרסם פוסט בסמוך מאוד לפיגוע ובו הוא מבקש מחילה מהוריו, אחיו ואחיותיו, קורא להם שלא להתאבל עליו וכותב להם: "ניפגש בקרוב בגן עדן". הפוסט נחתם במילים: השהיד החי. לא ברור אם המחבל עצמו פרסם את הפוסט או מישהו אחר מטעמו. בשבוע שעבר נפצע קל גבר כבן 31 בפיגוע דקירה סמוך לתחנת הרכבת הקלה בשער שכם בירושלים. המחבלת שהגיעה כשסכין בידה לכיוונו של אדם שעמד בהצטלבות הרחובות דרך בר לב וסולטאן סולימאן. היא נוטרלה ונעצרה על ידי כוחות הביטחון במקום.