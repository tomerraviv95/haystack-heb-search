ראש הממשלה, בנימין נתניהו, הצהיר היום (רביעי) במהלך אירוע הרמת כוסית שנערך במשרד החוץ כי שיתוף הפעולה של ישראל עם מדינות בעולם הערבי הולך ומתהדק. "מה שקורה עם המדינות הערביות לא קרה מעולם", אמר נתניהו בכינוס לרגל השנה החדשה. "זה עדיין לא חצה את רף ההחצנה, אבל מתחת לפני השטח זה עמוק יותר מכל תקופה אחרת בתולדות ישראל"."מדובר בשינוי עצום", הוסיף נתניהו בדבריו בפני עובדי המשרד. "כל העולם משתנה כעת. זה לא אומר שהשינוי קרה גם בפורומים בין לאומיים, כמו האו"ם ואונסק"ו, אבל יש שינוי – חרף העובדה שהפלסטינים, לצערנו, לא שינו עדיין את התנאים להסדר מדיני. אלה תנאים שלא מקובלים על חלק גדול בציבור הישראלי".במהלך האירוע סקר ראש הממשלה, המכהן גם כשר חוץ, את הישגי המשרד בכינון ושיפור יחסים עם מדינות העולם. על רוסיה אמר נתניהו: "יש שינוי עצום. אנחנו מחברים אינטרסים כלכליים ותרבותיים. קריטי שנגיע לתיאום ציפיות מרבי ככל הניתן. הקשר הזה מטופח ומחוזק גם על ידינו וגם על ידי הרוסים"."אנחנו נמצאים היום במקום אחר משהיינו בעבר", המשיך נתניהו. "הברית עם ארצות הברית חזקה מתמיד, ועם מדינות צפון אמריקה בכלל. הפריצה שלנו באפריקה, והמאמצים הגדולים באסיה – עם סין, הודו, יפן ומדינות מוסלמיות כמו אזרבייג'אן וקזחסטן – כל זה השתנה באבחה בשנתיים האחרונות. אלה שינויים אדירים".