השירות החשאי, האחראי בעיקר על אבטחת נשיא ארצות הברית, נקלע לגרעון תקציבי חמור – זאת בשל הוצאות האבטחה המוגדלות שנגרמו עקב סגנון חייו וגודל משפחתו של הנשיא המכהן, דונלד טראמפ. כך פורסם היום (שני) בעיתון USA TODAY.ראש השירות החשאי, רנדולף איילס, אמר היום לעיתון האמריקני כי צרכי האבטחה הגדולים, שנגזרו מכניסת טראמפ לבית הלבן, גרמו למצב בו למעלה מאלף סוכנים כבר מיצו את תקרת השעות הנוספות והשכר שמקצה הממשל לארגון עבור שנה שלמה. "לנשיא יש משפחה גדולה והאחראיות שלנו מעוגנת בחוק. אני לא יכול לשנות את זה. אין לי כל גמישות בסוגיות הללו", הבהיר איילס.על פי הפרסום, השירות החשאי מאבטח כיום לא פחות מ-42 אישים בסביבת טראמפ, בהם לא פחות מ-18 בני משפחתו של הנשיא, הנשוי בשלישית ואב לחמישה. לשם השוואה, בממשל אובמה אבטח השירות החשאי 31 איש בלבד. השירות החשאי אמור לאבטח רק את נשיא ארצות הברית וסגנו, כמו גם נשיאים לשעבר. יתר האישים מאובטחים על ידי גורמי אבטחה פדרליים אחרים.איילס סיפר כי הוא החל במגעים עם גורמי חקיקה שונים כדי להעלות את תקרת השכר והשעות הנוספות לסוכניו מ-160 אלף דולר בשנה ל-187 אלף. על פי השירות החשאי, כ-130 סוכנים לא צפויים להיות מפוצים בצורה מלאה עבור מאות שעות אבטחה שכבר ביצעו. "אני לא מעריך שהמצב הזה ישתנה בקדנציה הנוכחית של הנשיא", העריך.אחת הסיבות העיקריות לחריגה התקציבית בהוצאות אבטחת הנשיא הוא חיבתו לבלות את סופי השבוע שלו באתר הנופש מאר א-לאגו, בפאלם ביץ' פלורידה – שם ביקר לא פחות משבע פעמים מאז כניסתו לתפקיד לפני כשבעה חודשים. עלות כל ביקור כזה באתר עומדת על כ-3 מיליון דולר לפחות.על פי הפרסום, השירות החשאי הוציא לא פחות מ-60 אלף דולר רק על השכרת עגלות גולף לטובת אבטחת הנשיא בעודו עוסק בספורט האהוב עליו. גם העובדה שטראמפ, אשתו ובנו ממשיכים לבלות חלק מזמנם בדירת הפאר שלהם במגדלי טראמפ, שבניו יורק, גוזרת אף היא הוצאות אבטחה גבוהות מאוד.טראמפ בעצמו תקף בעבר בחריפות את קודמו, ברק אובמה, בנושאים דומים - בעיקר ב-2013, כשהנשיא דאז יצא לחופשה בת 17 יום עם משפחתו, ואף צייץ "למה בכלל לקחת חופשות? אם אתה לא נהנה מהעבודה שלך – אתה בעבודה הלא נכונה". במהלך קמפיין הבחירות בשנה שעברה, הצהיר טראמפ כי הוא מתכוון "לעבוד מאוד קשה" ולבלות פחות זמן בחופשות. בתחילת אוגוסט הוא יצא עם משפחתו לחופשה בת 17 יום.