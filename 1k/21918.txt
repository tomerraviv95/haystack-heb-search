תנועת אומ"ץ פנתה לשר האוצר משה כחלון ושר התשתיות יובל שטייניץ נגד מינויו של אלי כהן, חצי שנה לפני שנבחר אתמול לתפקיד מנכ"ל מקורות במסגרת הליך שקיימה ועדת איתור. במסגרת המכתב שהגיע לידי "כאן", הועלו בפני השרים החשדות נגד כהן שנבדקו על ידי מבקר המדינה, במסגרתם הודה כהן כי העביר מסרים מאיימים לחשב הכללי באוצר דאז, בשמו של ראש הממשלה לשעבר אריאל שרון ובנו עמרי.התנועה דרשו כי השרים יביעו את התנגדותם למינוי, אך הם לא עשו זאת. מינוי כהן, ששימש בעבר כמנכ"ל משרד התיירות וכממונה על השכר במשרד האוצר, דורש את אישור דירקטוריון מקורות. התנועה ציינה את רגישותה של חברת מקורות, שהייתה נגועה באי סדרים כספיים, והזכירה מספר פרשות ששמו של כהן דבק בהן. לדבריהם, במסגרת פרשת בנק דקסיה, סירבו באגף החשב הכללי באוצר להאריך את הסכם הבלעדיות שניתן לבנק הצרפתי להעניק שירותי סליקה לרשויות מקומיות, הפעיל כהן לחצים על החשב הכללי דאז, ירון זליכה, וציין בפניו כי "עמרי שרון ביקש למסור לך כי אם לא תרד מהעניין, הוא ואביו יילכו על ראשך".כאמור, כהן הודה בדברים במסגרת חקירת מבקר המדינה, אך היועמ"ש דאז מני מזוז בחר שלא לפתוח בחקירה פלילית. "פעולתו של מר כהן לא עלתה בקנה אחד עם האינטרס הציבורי, וכוונה לתרום להמשך בזבוז כספי ציבור בשירות פטרונים פוליטיים ואחרים", נכתב במכתב.כהן החל את דרכו הציבורית בצעירי מפלגת הליכוד ושימש ב-2003 יועץ לשר האוצר דאז, בנימין נתניהו. לאחר מכן שימש בתפקיד מנכ"ל משרד התיירות, ומשם התקדם לתפקיד הממונה על השכר. בשש השנים האחרונות שימש כהן מנהל מטה השיווק בבנק הפועלים.