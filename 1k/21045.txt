שריפה פרצה אמש (רביעי) במשרדי ביטוח לאומי בשכונת ואדי ג'וז בירושלים. כוחות כיבוי ומשטרה הגיעו לאזור כדי לבדוק את נסיבות האירוע. מחקירת שירותי הכבאות של מחוז ירושלים עולה כי מדובר בהצתה שנגרמה כתוצאה מהשלכת בקבוקי תבערה לאזור. נזק נגרם לסככת ההמתנה במוסד.ההצתה אירעה על רקע המהומות והעימותים בין צעירים פלסטינים לכוחות הביטחון שאירעו בשבוע האחרון בירושלים, מאז החל המשבר סביב סוגיית הר הבית בעקבות הצבת גלאי המתכות בכניסה להר. הבוקר הסירה ישראל את כל אמצעי הבידוק שהתקינה בכניסה להר הבית לאחר הרג שני השוטרים לפני כשבועיים. המופתי של ירושלים, מוחמד חוסיין, הודיע הבוקר כי המשבר הסתיים. "המצב חזר לקדמותו, אנחנו נתפלל באל-אקצא", אמר במסיבת עיתונאים בירושלים.