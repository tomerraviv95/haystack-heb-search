קוריאה הדרומית החליטה היום (חמישי) לחדש את הסיוע ההומניטרי לשכנתה מצפון, שנועד לילדים ולנשים הרות וכולל מזון, ציוד לתינוקות, תרופות וחיסונים. עם זה, על רקע הניסויים הגרעיניים ושיגורי הטילים של פיונגיאנג עדיין לא הוחלט מתי להעניק את הסיוע, בשווי שמונה מיליון דולרים.פוליטיקאים רבים בסאול חוששים שחידוש הסיוע יפגע במאמצים להחריף את העיצומים על קוריאה הצפונית. הסיוע, חלק מהמדיניות של קוריאה הדרומית לתמוך בעם הצפון קוריאני, הושעה בתחילת השנה שעברה, לאחר שקוריאה הצפונית עשתה את הניסוי הגרעיני הרביעי שלה.שגריר קוריאה הצפונית לאו"ם, האן טאה סונג, אמר בדיון בוועדת האו"ם לזכויות הילד כי הסנקציות שמוטלות על פיונגיאנג מסכנות את הישרדותם של הילדים בארצו. "קוריאה הצפונית היא מדינה סוציאליסטית שמתמקדת באדם, ובה יש חשיבות עליונה לקידום זכויות הילד ורווחתו", אמר השגריר הצפון קוריאני.החודש אישר האו"ם סנקציות חדשות על קוריאה הצפונית, לאחר הניסוי הגרעיני השישי שלהם. נשיא קוריאה הדרומית, מון, שנכנס לתפקידו לפני כארבעה חודשים סבור שיש להעניק את הסיוע ההומניטרי בלי קשר לנסיבות הפוליטיות.