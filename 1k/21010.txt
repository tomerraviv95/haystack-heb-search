חמאס קרא היום (רביעי) לפלסטינים להגיע להפגנות זעם ביום שישי. בין היתר, מתוכננות תהלוכות המוניות והפגנות בכמה מוקדים בשטחי יהודה ושומרון. מוקדם יותר פנה ראש הלשכה המדינית של חמאס, איסמעיל הנייה, למנהיגי כמה מדינות ערביות, וביקש מהם להפעיל לחץ דיפלומטי על ישראל כדי שזו "תעצור את פשעיה נגד מסגד אל-אקצא".הכרזה זו מצטרפת להודעות דומות שהפיצו בכירים ברשות הפלסטינית, בפתח ובווקף. אתמול אמר המופתי של ירושלים, מוחמד חוסיין, כי יש להמשיך ולקיים את התפילות מחוץ למסגד אל-אקצא - על אף שגלאי המתכות והמצלמות הוסרו. זאת, עקב התנגדותם לכל שינוי בהסדרים על ההר שאירעו אחרי הפיגוע ביום שישי לפני כשבועיים, שבו נהרגו שני שוטרים מירי שלושה מחבלים ערבים-ישראלים. ביום שישי האחרון נהרגו שלושה צעירים פלסטינים בני 19-17 בעימותים עם כוחות הביטחון במזרח ירושלים על רקע משבר הר הבית. בנוסף אליהם נפצעו עוד עשרות בראס אל-עמוד, א-טור ובאבו-דיס, וכן ארבעה שוטרים שנפצעו באורח קל כתוצאה מיידוי אבנים וזיקוקים. 17 איש נעצרו. בתוך כך, נשיא טורקיה רג'פ טאיפ ארדואן אמר היום כי ההחלטה להסיר את גלאי המתכות בכניסה להר הבית היא צעד נכון - אך לא מספיק. בנאום שנשא ציין ארדואן שעל ישראל להתחייב לכבד זכויות אדם ואת ההסכמים הקשורים לירושלים, וכי לא ניתן לסגור את שערי אל-אקצא בפני המוסלמים. ארדואן אף טען כי ישראל פועלת לשינוי הזהות האיסלאמית בירושלים. 