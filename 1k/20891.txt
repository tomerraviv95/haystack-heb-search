"היום יודעים יותר על היזידים. כל מי שיודע על דאעש יודע עלינו, כי אנחנו היינו הקורבן הגדול ביותר שלהם". כך מספרת נדיה מוראד, צעירה יזידית בת 22, שהכירה מקרוב את זוועות "המדינה האיסלאמית", בראיון לשעה הבינלאומית ב"כאן ב'".מוראד מבקרת השבוע בישראל כדי להעלות את המודעות לסבל היזידים בעיראק. היא זוכרת היטב את היום שבו הגיעו חמושים של דאעש לכפר שלה, קוצ'ו, באזור הר סינג'אר לפני כשלוש שנים, באוגוסט 2014. כמה ימים לאחר שכוחות הפשמרגה הכורדים שהגנו עליהם ברחו מהאזור, נכנסו אליו הג'יהאדיסטים החמושים. הם איימו על התושבים והציבו בפניהם עובדה: להתאסלם או למות. שבוע לאחר מכן פלשו לכפר בכוחות גדולים, רצחו מאות גברים תושבי הכפר וכן את הנשים המבוגרות. הנשים הצעירות, בהן היא ובנות משפחתה, נחטפו והפכו לשפחות מין.נדיה מוראד. "להעלות מודעות לרצח העם היזידי"כך הגיעה מוראד למוסול, העיר הגדולה שבה שלט הארגון בעיראק עד לאחרונה. היא נמכרה כשפחת מין לאדם מהעיר, שביצע בה ככל העולה על רוחו. כעבור כמה חודשים הצליחה להימלט מהבית שבו הוחזקה. בסיוע של משפחה מקומית היא הוברחה למחנה פליטים באזור כורדיסטאן העיראקית. היא הצטרפה לתוכנית מקלט לפליטים במימון גרמני, ועד מהרה מצאה מקלט בגרמניה.חודשיים לאחר מכן כבר תיארה את סיפורה בפני מועצת הביטחון של האו"ם. מאז היא כבר הייתה מועמדת לפרס נובל לשלום, זכתה בפרס סחרוף לחופש המחשבה, והפכה לסמל עבור אלפי הנשים היזידיות שנמצאות בשבי דאעש.ביקורה בישראל הוא חלק ממסע עולמי שהיא עורכת על מנת להעלות את המודעות לסבל העם היזידי. "אני באה לכאן להעלות את המודעות לרצח העם שעוברים היזידים בעיראק", אומרת מוראד. מחר היא צפויה לבקר בכנסת וביד ושם.יותם פוליצר מארגון "ישראייד" שסייע בהבאתה לארץ סיפר על הרגע לביקורה של מוראד בישראל. "זו בעצם קריאה לעזרה לציבור הישראלים. ברגע זה, יש עדיין 3,000 נשים יזידיות שנמצאות בשבי דאעש, ומאות אלפי יזידים בשטחים שתחת שליטת דאעש".