נשיא ארצות-הברית, דונלד טראמפ, שיגר הלילה (שלישי) איום חריג המכוון לקוריאה הצפונית, בעקבות הדיווחים לפיהם המדינה המבודדת הצליחה למזער ראש נפץ גרעיני להרכבה על טיל. "מוטב לקוריאה הצפונית שלא לאיים עוד עלינו. הם ייתקלו באש ובזעם שהעולם לא ראה מעודו", אמר טראמפ לכתבים במועדון גולף בניו ג'רזי.כלי התקשורת בארצות-הברית פרסמו הערב כי המודיעין האמריקני מעריך שפיונגיאנג חצתה את המשוכה המורכבת של מזעור ראש נפץ גרעיני לצורך הרכבה על טיל. בדיווח צוין כי הערכה זו כלולה בדו"ח שהכינה בחודש שעבר סוכנות הביון של משרד ההגנה האמריקני. לא מכבר פורסם, כי להערכת המודיעין האמריקני, לקוריאה הצפונית ישנו ארסנל של כ-60 פצצות גרעין.אתמול שוחח טראמפ בטלפון עם מקבילו מקוריאה הדרומית, הנשיא מון ג'יאה-אין, על המתיחות באזור מזרח אסיה וניסויי שיגורי הטילים של קוריאה הצפונית. בשיחה הסכימו השניים לשתף פעולה ולהפעיל סנקציות ולחץ רב ככל הניתן על קוריאה הצפונית. אולם, הבהיר מון, יש להראות לפיונגיאנג שהאופציה למשא ומתן נשארה פתוחה, אם זו תוותר על תכנית הגרעין שלה.שר החוץ הצפון קוריאני, רי יונג הו, אמר למקבילו הדרום קוריאני, קנג קיונג-וואה, כי הצעתה של סיאול לשיפור היחסים בין המדינות "אינה כנה". השניים דיברו במפגש של איגוד מדינות דרום מזרח אסיה.בתחילת השבוע הטילה מועצת הביטחון של האו"ם חבילת סנקציות חדשה נגד קוריאה הצפונית, בעקבות שני שיגורים שביצעה לאחרונה של טילים בין-יבשתיים. הסנקציות נגד משטרו של קים ג'ונג און, שאושרו במועצה פה אחד, צפויות לקצץ בהיקף של כשליש את הייצוא של פיונגיאנג, הנאמד כעת בכשלושה מיליארד דולרים בשנה.