בית משפט השלום בראשון לציון האריך היום (חמישי) בחמישה ימים את מעצרו של המשנה לראש המל"ל לשעבר, אבריאל בר יוסף. השופטת עינת רון ציינה בהחלטתה כי חלו התפתחויות משמעותיות בחקירה וכי "יש בהתפתחויות אלו כדי לחזק את החשדות המיוחסים לחשוד". מעצרו של מיקי גנור, המנהל מגעים להפוך לעד מדינה, הוארך בהסכמה ביממה.מטרת הארכת מעצרו של גנור היא לאפשר לצדדים להגיע לעסקה, שתאושר אצל השופט התורן מחר בצהריים. אם לא יסוכמו עד אז תנאי השחרור, המשטרה לא תסכים להעבירו למעצר בית. עורך דינו של גנור, אילן סופר, אמר כי הוא "מביע תקווה שעד אז גנור ישוחרר ויפתח דף חדש".סנגורו של בר יוסף, עורך הדין ז'ק חן, טען כי אין כל עילת מעצר מאחר שלדבריו כל פרטי החקירה נחשפו. "החקירה הזאת מזוהמת", אמר חן. "עדים מתראיינים בתקשורת. אין עילה לשיבוש". חן הוסיף כי "הוא יודע מה עשה ולא עשה ואם היה רוצה היה יכוח לשבש את החקירה שנה".סנגורו של בר יוסף טען לאפליה והוסיף כי "יש אחרים ששוחררו ולא נמצאים במעצר - עם חשדות דומים". לטענה זו השיבה השופטת רון כי "הדברים נעשו לאחר שיקול חלקם בפרשה, ההתפתחויות שחלו לגביהם ושיקולי חקירה".הרמטכ"ל לשעבר בני גנץ צפוי למסור היום עדות פתוחה בפרשה. גנץ, שכיהן כרמטכ"ל בשנים 2015-2011, צפוי להישאל על עסקאות רכש ביטחוני בתקופת כהונתו.