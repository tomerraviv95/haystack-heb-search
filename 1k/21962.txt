הפרקליטות תגיש כתב אישום נגד ראש ארגון הפשיעה אסי אבוטבול בגין רצח עורך הדין יורם חכם ב-2008 ואתור רוזן לפני 18 שנה. בהודעה שפרסמו היום (חמישי) המשטרה ומשרד המשפטים, נמסר כי המשטרה "פענחה את תיקי הרצח". לפי ההודעה, בתום דיון שנערך היום אצל פרקליט המדינה שי ניצן, בהשתתפות נציגים בכירים מהמשטרה ומהפרקליטות, נקבע שמחר תוגש הצהרת תובע נגד אבוטבול בבית המשפט העליון. באופן חריג, אבוטבול, המרצה עונש מאסר, עצור כבר יותר ממאה ימים לבקשת המשטרה. "החקירות נוהלו ביחידה הארצית לחקירת פשיעה חמורה ובינלאומית בלהב 433 באופן רציף, תוך מיצוי מקסימלי של מהלכים חקירתיים ומודיעיניים סביב כל פיסת מידע וראיה שעלתה במרוצת השנים", נמסר. "(זאת) כאשר מרבית החקירות נוהלו ביחידה במישור הסמוי, תוך הפעלת אמצעים חסויים ושיטות עבודה רגישות, בהן הפעלת סוכן, שפעל בקרבתו של החשוד המרכזי - אסי אבוטבול". בימים אלה מתנהל משפט נוסף נגד אבוטבטל בגין רצח העבריין משה הדס כחלק מפרשה 512, בה שורת ראשי ארגוני פשע נאשמים בחיסולים ובניסיונות חיסול. בפרשה זו מעידים שבעה עדי מדינה. עורך הדין יורם חכם נהרג בפיצוץ מטען במכוניתו בתל אביב ב-2008. אבוטבול עצור זו הפעם השלישית בחשד לרצח חכם. המעצר האחרון נעשה בעקבות הקלטת שיחות בינו לבין עד מדינה, שבהן העבריין הודה לכאורה בביצוע הרצח.גופתו של ארתור רוזן נמצאה מוטלת בצד כביש החוף ליד אור עקיבא, ב-1999. תחילה נפתחה חקירה בחשד לתאונת דרכים, אך בעקבות ממצאים שאותרו עלה החשד כי הוא נרצח. בחודש שעבר, בעקבות מידע חדש שהתקבל במשטרה, נעצר אבוטבול בחשד למעורבות במקרה.אבוטבול כבר מרצה עונש כבד של 18 שנות מאסר, לאחר שהורשע בשורת עבירות, בהן ניהול ארגון פשע. עונשו נקבע בשנת 2011 על ידי בית המשפט העליון, שהחמיר את פסיקת המחוזי ששלח אותו לכלא ל-13 שנה.