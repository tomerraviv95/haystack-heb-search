עובדי חברת החשמל יפסיקו את העיצומים שבהם הם נוקטים זה כמה שבועות - כך נקבע הערב (חמישי) במסגרת הסכם פשרה שהגישו שופטי בג"ץ לצדדים. במהלך הימים הקרובים יישלחו ללקוחות החברה חשבונות החשמל שלא נשלחו מ-12 ביוני. עורכת הדין אורנה לין המייצגת את העובדים הודיעה בדיון בבית המשפט העליון שהעובדים יפסיקו את השביתה, ובמהלך 60 הימים הקרובים מבקשת לין שהמדינה תשב עם העובדים למשא ומתן על הרפורמה בחברה. לפי הצעת הפשרה, בימים אלו המדינה לא תנקוט צעדים מהותיים לשינויים מבניים בחברת החשמל ותקיים פגישות משא ומתן. בתום הישיבות תקבל המדינה החלטה מעודכנת באשר לרפורמה החדשה במשק החשמל, ותיידע את הצדדים בכך.מוקדם יותר הציעו שופטי בג"ץ לעובדים הצעה פשרה למשך מאה ימים. אולם המדינה הודיעה כי היא לא מקבלת את ההצעה. נציגי המדינה בדיון סירבו להצעה והודיעו שלא יסכימו להקפאה במשק החשמל. עורכת הדין מיכל לייסר אמרה: "אנו מסכימים לפגישה אחת או שתיים עם העובדים, ואחר כך להמשיך ברפורמה".הצעת השופטים ניתנה במהלך דיון בעתירת המדינה ויצרני החשמל הפרטיים נגד שביתת עובדי חברת החשמל. העובדים פתחו בשביתה לפני יותר מחודש במחאה על נגד הרפורמה בחברה, במסגרתה מבקשת המדינה להוציא כ-80%-70% מייצור החשמל לידי יצרנים פרטיים. בדיון קודם בבית הדין הארצי לעבודה התקבלו טענותיהם של העובדים, והותר להם לקיים את השביתה.המדינה טוענת כי מדובר בשביתה פוליטית ובלתי חוקית. העובדים טוענים כי זכותם לשבות משום שלרפורמה המתוכננת "השפעה מרחיקת לכת" על החברה.עו"ד אהרון מיכאלי, נציג "דליה אנרגיות", יצרנית חשמל פרטית, טען בדיון שחברת החשמל היא מונופול רב זרועות. "ועד העובדים לא מעוניין בכניסה של תחרות, משום שהוא חושב שזה יפגע בכוח המיקוח שלו", אמר מיכאלי. "יש כאן ועד חזק שיושב בחברה אימתנית ומנצל את כוחו".בתוך כך, חברת החשמל הודיעה שבעקבות עיצומי העובדים חל חשש להורדת דירוג האשראי שלה. החברה הודיעה לבורסה היום כי חברת דירוג האשראי s&p הכניסה את החברה לרשימת מעקב וכי לדעת חברת הדירוג ״הנזילות של החברה עלולה להיפגע בעקבות עיצומי העובדים.בהנהלת חברת חשמל בירכו על ההבנות עם הוועד: "עמדתנו הייתה מלכתחילה שיש לנהל משא ומתן בין הצדדים ושהעיצומים לא צריכים להתקיים. אנחנו מברכים על הצעד האחראי של העובדים, שהפסיקו חד צדדית את העיצומים ומקווים לניהול של משא ומתן מהיר ויעיל עד יישום רפורמה מוסכמת במשק החשמל".