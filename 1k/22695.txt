הרמטכ"ל גדי איזנקוט אמר אמש (רביעי) כי המערך החשוב ביותר למימוש המשימות של צה"ל הוא המערך הלוחם וכי יש לדאוג לו בהתאם. בשיחה עם כתבים, אמר איזנקוט כי "הצבא עוסק שנים ארוכות במעמד של הלוחמים. זו אמירה ערכית לגבי החשיבות שלהם. אי אפשר להביא חיילים ליחידות לוחמות שיסכנו את חייהם ולשלם להם 700 שקלים".איזנקוט ציין כי נרשמה ירידה בנכונות של מועמדים לשירות להתגייס ליחידות קרביות, משיעור של 74% מבין המתגייסים ל-71% כיום. הוא פירט את הצעדים של צה"ל כדי לעודד לוחמים לשרת ולהמשיך גם לשירות קבע, בהם שיפור התשתיות, העלאת השגר ומימון לימודים אקדמיים. "זו לא אמירה מהפה אל החוץ", הוא אמר, "אנחנו עושים שינוי משמעותי וארוך"."אנחנו מעבירים מסר של הוקרה ללוחמים", המשיך הרמטכ"ל. "יש שינוי משמעותי בתשתיות של הצבא – חנכנו בסיס בדרום, בונים שלושה ברמת הגולן. אנחנו רוצים לשפר את כל הבסיסים. פערי התשתיות גדולים מאוד, אי אפשר לסגור אותם בשנה אחת".  איזנקוט ציין גם את הכרטיס החדש שיימסר ללוחמים, בו יוכלו לרכוש ציוד לקראת הגיוס."מערכי הטכנולוגיה והמודיעין חשובים מאוד", הבהיר איזנקוט. "כשאני הולך לדבר עם בני נוער בבתי הספר, אני אומר להם שכל אחד צריך לעשות שירות משמעותי – המשמעותי ביותר הוא ללכת ליחידות הלוחמות בצה"ל. הדבר החשוב ביותר לצבא זה הכוח הלוחם שמבצע משימות ומסכן את חייו".על סוגית השכר אמר הרמטכ"ל: "אי אפשר להביא חיילים ליחידות הלוחמות, לבקש מהם לסכן את חייהם ולתת להם 700 שקלים. מי שיסתכל על ההיבט החומרי, יעדיף לשרת בעורף. החלטנו להגדיל את שכר הלוחמים החל מ-1 בנובמבר כדי להביע הוקרה להם".מנגד, איזנקוט ציין גם את הכוונה להקטין את כוח האדם בצה"ל: ,היום אנחנו לוקחים 9,000 אנשים הכי טובים שיש, מתישים אותם בגיבושים והכנות ובסוף יוצאים 60 לסיירת מטכ"ל, 60 לשלדג, 60 לשייטת וכמה עשרות ל-669. אנחנו רוצים שיהיו פחות אנשים – ושיחתמו ליותר שנים בצבא".