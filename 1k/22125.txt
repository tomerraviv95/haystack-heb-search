הפרקליטות הגישה הבוקר (שלישי) לבית המשפט המחוזי מרכז כתב אישום נגד ראש ארגון הפשע אסי אבוטבול בגין שני מקרי רצח. העבריין מואשם ברצח פרקליטו, עורך הדין יורם חכם, ב-2008, וברצח ארתור רוזן ב-1999. זאת לאחר שביום חמישי האחרון הודיעה המשטרה כי פענחה את שני מקרי הרצח.עו"ד חכם נרצח בפיצוץ מטען חבלה שהוצמד לכלי רכבו בתל אביב ב-11 ביוני 2008. מאז התקשתה המשטרה לפצח את התיק, שנגרר במשך שנים. ואולם במאי האחרון חלה התפתחות משמעותית בחקירה, לאחר שהמשטרה הצליחה להפעיל סוכן סמוי בתא המאסר של אבוטבול, הנושא בעונש מאסר של 18 שנה, והוא נעצר. מאז הוארך מעצרו כמה פעמים.עו"ד חכם ייצג את אבוטבול, שהואשם אז בניהול ארגון פשיעה ובעבירות נוספות, ושהה במעצר עד תום ההליכים בכלא רימונים. במרץ 2008 סבר אבוטבול כי חכם ויתר על חקירה של עד תביעה במשפטו, ועל כן פיטר אותו בשיחת טלפון מהכלא. לאחר שיישרו את ההדורים ביניהם, חזר חכם לייצג את אבוטבול.עם זאת, על פי כתב האישום, החליט אבוטבול לרצוח את חכם, מכיוון שלא היה מרוצה מעבודתו, בין היתר מכך שלא הצליח להגיע להסדר טיעון מול הפרקליטות. "על מנת להוציא את תכניתו אל הפועל, קשר הנאשם קשר עם אחר או אחרים, שזהותו/ם אינה ידועה, בין היתר, באמצעות מסרים ומכתבים שהוציא מהכלא וקיבל לכלא, בדרכים שונות, לרבות באמצעות עורכי דין, לגרום למותו של עו"ד חכם באמצעות פיצוץ מטען חבלה שיוצמד לרכבו", נכתב באישום. "במסגרת הקשר, הצטיידו אחרים, שזהותם אינה ידועה, במטען חבלה. כמו כן, במסגרת הקשר, עקבו אחרים, שזהותם אינה ידועה, אחר עו"ד חכם. הכל, בהנחיית הנאשם ותוך עדכונו".בסעיף האישום השני, מואשם אבוטבול ברצח ארתור רוזן, שגופתו נמצאה לפני 18 שנה כשהיא מוטלת בשולי כביש 2 סמוך לאור עקיבא. בתחילה סברו במשטרה כי מדובר בתאונת דרכים, אולם לאחר שבגופה נמצאו קליעי אקדח, נפתחה חקירה בחשד לרצח. על פי כתב האישום שהוגש היום, "חייליו" של אבוטבול רצחו את רוזן בעקבות סכסוך בין השניים.עו״ד אבי כהן, סנגורו של אבוטבול, אמר כי מרשו מכחיש את הטענות. "מהכתוב עולה שרצח עו״ד חכם לא פוענח, ולפי המדינה עצמה לא הועמדו האנשים שביצעו את הרצח. הנאשם לא רק עומד על חפותו, אלא גם ביקש ביצוע בדיקת פוליגרף".