חברי הכנסת של הליכוד, אורן חזן ומיקי זוהר, הוקלטו אתמול (שלישי) כשהם תוקפים במילים חריפות את פרקליטות המדינה ואת גורמי האכיפה על רקע חקירותיו של ראש הממשלה בנימין נתניהו. במהלך חוג בית בהשתתפות פעילי ליכוד ברעננה, נשמע ח"כ חזן אומר בין היתר: "אם יש אורווה שצריך לנקות, כי היא מלאה בחרא – זו פרקליטות המדינה".לדברי חזן, "אלה מהפרקליטות, שיושבים שנים על גבי שנים על אותו כיסא ורק מחפשים איך להחליף את מי שטיפה לא נראה כמותם, מי שטיפה מדבר אחרת – להם צריך לעשות סוף. אם יש משהו שהתקשורת צריכה לעשות, ואם יש אורווה שצריך לנקות כי היא מלאה, סליחה על הביטוי, בחרא – זו פרקליטות המדינה. והסיפור של הרדיפה של ראש הממשלה מראה את זה באור ברור".גם ח"כ זוהר הצטרף למתקפה, וטען כי לחצים המופעלים על היועץ המשפטי לממשלה יובילו אותו להגיש כתב אישום נגד נתניהו. "יהיה עליהום על היועץ ועל המשטרה", העריך זוהר, "הם יפחדו לא להגיש כתב אישום. הם אנוסים להגיש כתב אישום". לאחר מכן פנה זוהר לנוכחים בחוג הבית והוסיף: "אתם מבינים לאן הגענו? אין ליועץ המשפטי ולגופי האכיפה היום דרך להחליט החלטה אובייקטיבית עם כל הלחץ שמופעל עליהם".בתחילת השבוע פורסם לראשונה בחדשות הערב ב"כאן 11" כי ראש הממשלה צפוי להיחקר לפחות ארבע פעמים בפרשות 1000 ו-2000 שבהן הוא חשוד. רעייתו צפויה להיחקר בפרשת המתנות אף היא. המשטרה צפויה לפרסם את המלצתה לקראת תקופת החגים, או לכל המאוחר מיד לאחר מכן. היועץ המשפטי לממשלה אביחי מנדלבליט צפוי להכריע בנושא בתחילת 2018. בשבוע שעבר חתם ארי הרו, לשעבר ראש הסגל בלשכת ראש הממשלה, על הסכם עד מדינה. במסגרת ההסכם הוא יספק מידע למשטרה על פרשות 1000 ו-2000. על פי המסתמן, הוא ישלם קנס של כ-700 אלף שקלים וירצה עבודות שירות - ללא מאסר בפועל.היועץ המשפטי לממשלה, אביחי מנדלבליט, התייחס בשבוע שעבר בפעם הראשונה להפיכתו של הרו לעד מדינה. "אנחנו עובדים עם המשטרה ומתקדמים בדברים. תנו לנו זמן לעבוד", אמר מנדלבליט. "אין לי יותר מדי לומר, הדברים מדברים בעד עצמם. נגיע לחקר האמת".הערב צפוי להיערך בגני התערוכה שבתל אביב כינוס לתמיכה בראש הממשלה על רקע החקירות. יו"ר הקואליציה, ח"כ דוד ביטן, העריך כי לפחות 2,000 חברי ליכוד יגיעו לכינוס. בראיון ל"קלמן ליברמן" בכאן ב', אמר ביטן כי המפלגה היא שמתקצבת את האירוע, שעלותו נאמדת בכ-500-300 אלף שקלים. גם נתניהו עצמו אמור להגיע לכינוס. 