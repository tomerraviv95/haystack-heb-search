נשיא ארצות הברית, דונלד טראמפ, שיגר היום (שישי) איום נוסף לעבר קוריאה הצפונית, על רק המתיחות הגואה בין שתי המדינות. "הפתרונות הצבאיים ערוכים ומוכנים למקרה שקוריאה הצפונית תנהג לא בחכמה. אני מקווה שקים ג'ונג און ייבחר בדרך אחרת", צייץ בחשבון הטוויטר שלו.זהו אותו קו תוקפני מהימים האחרונים שממשיך הנשיא האמריקני. בשיחה בפני עיתונאים בניו ג'רזי אמר הלילה טראמפ כי האיום הקודם להגיב ב"אש וזעם" על מתקפה קוריאנית לא היה מספיק תקיף: "קוריאה הצפונית צריכה מאוד מאוד מודאגת, אם היא חושבת לתקוף את ארצות הברית או בעלות בריתה".קוריאה הצפונית הודיעה ביום חמישי שהיא מגבשת תוכנית לשיגור ארבעה טילים לטווח בינוני שינחתו כ-30 קילומטר ליד האי גואם שבחסות ארה"ב. לפי קצין בכיר בצבא קוריאה הצפונית, הצבא ישלים את התוכנית עד אמצע אוגוסט, והטילים יהיו מוכנים לשיגור כאשר המנהיג קים ג'ונג און יורה על כך.בקהילה הבין-לאומית מביעים חשש מהתגברות המתיחות בין ארצות הברית לקוריאה הצפונית. שר החוץ של רוסיה, סרגיי לברוב, הזהיר כי יש חשש גדול מאד להסלמה, במיוחד על רקע האיומים ששני הצדדים משמיעים בדבר שימוש בכח צבאי. גם קנצלרית גרמניה, אנגלה מרקל, אמרה כי הסלמת הרטוריקה אינה הדרך הנכונה לטפל במשבר עם קוריאה הצפונית והדגישה כי אין פתרון צבאי למשבר.סין קראה לממשל האמריקני ולמשטר בפיונגיאנג למתן את הצהרותיהם ואת מעשיהם כדי להפיג את המתיחות ולקדם אמון הדדי. בייג'ין הזהירה כי המצב בחצי האי קוריאה נפיץ מאד. במאמר מערכת שפורסם בעיתון בבעלות ממשלתית סינית נכתב: “על סין גם להבהיר שאם קוריאה הצפונית תשגר טילים המאיימים על ארצות הברית וזו תגיב, סין תישאר נייטרלית. אם ארצות הברית ודרום קוריאה יפתחו במתקפה וינסו להפיל את המשטר בצפון קוריאה ולשנות את המערך הפוליטי בחצי האי הקוריאני, סין תמנע זאת מהם".סין, בעלת בריתה ושותפת המסחר החשובה ביותר של קוריאה הצפונית, שבה וחזרה על קריאות לרגיעה במשבר הנוכחי. בייג'ינג הביעה תסכול, הן מהניסויים החוזרים של פיונגיאנג בטילים ובנשק גרעיני, והן מהתנהגותן של קוריאה הדרומית וארה"ב.