עשרות מתנחלים נכנסו הערב (שלישי) לבית המכפלה בחברון, הממוקם בסמוך למערת המכפלה. לטענתם, למרות שרכשו את המקום, המבנה לא רשום על שמם, והם לא רשאים להתגורר שם ללא קבלת אישור מדרג מדיני וביטחוני.כניסת המתנחלים לבית נעשתה ללא תיאום עם כוחות הביטחון. במקום נמצאים כרגע כוחות של צבא ומשטרה, שמונעים כניסת אנשים נוספים אל הבית, עד להחלטה מה לעשות בעניין."בית המכפלה נקנה בכסף מלא, ניתן לו היתר עסקה, וראש הממשלה קרא לפני למעלה משלוש שנים ליישב אותו לאלתר", אמר שלמה לוינגר, מראשי תנועת "הרחיבי מקום אוהלך". "ועדת הערר העליונה של המנהל האזרחי פסקה להמשיך את תהליך הרישום והכניסה. אנחנו עכשיו מממשים את מה שפסק בית המשפט ומבקשים מראש הממשלה דווקא בעת הזו לאפשר מגורי יהודים בחברון ובכל מקום שקונים בכסף מלא".במארס 2012 אוכלס בית המכפלה ב-15 משפחות, אולם לאחר שבוע הוא פונה ונאטם בהוראת שר הביטחון דאז, אהוד ברק. מאז העניין מצוי בהליכים משפטיים.בספטמבר 2013, לאחר פיגוע סמוך למערת המכפלה שבו נהרג חייל צה"ל, הורה ראש הממשלה בנימין נתניהו לאכלס את הבית. בהצהרתו אז אמר נתניהו: "מי שינסה לעקור אותנו מעיר אבותינו ישיג את ההפך. נמשיך ביד אחת להילחם בטרור ולפגוע במחבלים, ונמשיך ביד השנייה לחזק את ההתיישבות".