בבית החולים שערי צדק בירושלים הוחלט להציב גינקולוג ואחות מיילדת באופן קבוע בחדר המיון הכללי - כך נודע היום (רביעי) לכאן. זאת כלקח מממצאי התחקיר הפנימי על אודות מותה של יולדת במיון לפני שבוע וחצי, שנחשף אמש בחדשות הערב בכאן 11.לפי התחקיר, האישה הגיעה לחדר המיון בבית החולים שישה ימים לאחר לידתה כשהיא מתלוננת על כאבי בטן עזים. למרות שלדעת בית החולים היא הייתה אמורה להיבדק על ידי רופא גינקולוג, הוא לא הגיע. במיון טוענים שהם ביקשו שיבוא רופא, ואילו במחלקה הגינקולוגית - אומרים שלא קיבלו את הבקשה. לאחר מעל לשעתיים וחצי של המתנה, המטופלת קרסה במיון, ושם נקבע מותה.משערי צדק נמסר בתגובה כי, ״התחקיר פנימי של האירוע לא גילה פערי גרסאות בתוך הצוות. מניתוח תוצאות הנתיחה שלאחר המוות, עולה כי הפטירה הייתה עקב קרע של מפרצת עורק הטחול שהיא תופעה נדירה. איתור המפרצת לפני התהוות הקרע קשה עד בלתי אפשרי״.