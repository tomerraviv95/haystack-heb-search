סגן שר החינוך מאיר פרוש תקף הבוקר (רביעי) בחריפות את פסיקת בג"ץ בנוגע לביטול הפטור מגיוס בני ישיבות חרדיות והשווה את ההחלטה להפיכה צבאית.בראיון לקלמן ליברמן הבוקר בכאן ב' האשים פרוש את שופטי בית המשפט העליון בניתוק מהנושא ומהציבור אותו מפלגתו מייצגת. סגן השר הודה כי לא קרא את פסק הדין אך אמר כי "את העמדה שלהם והדעה שלהם (של השופטים) האישית – אני מכיר, לא מפסק הדין. אני לא חושב לרגע שהם שולחים את הילדים ללמוד לאיפה שאני שולח. אנחנו שני עולמות. יש להם כוח שיפוטי, שעל זה יש ויכוחים – האם יש להם סמכות לבטל חוקים או לא. אז כרגע המצב הוא שהם מבטלים חוקים – אני לא חושב שהמצב הזה יכול להחזיק להרבה זמן... אבל ימים יגידו".סגן השר פרוש הזכיר מספר פסיקות של בג"ץ שהובילו לביטול חוקים או לוויכוח ציבורי ער. "לאט-לאט הבג"ץ כורך סביב עצמו את החבל – לא אנחנו. בג"ץ לוקח לעצמו (סמכויות) כאילו זה הפיכה שלטונית-צבאית – באים עשרה גנרלים, תופסים את הצבא ואומרים לו – תעשה כך וכך – ובערך, פחות או יותר, כך זה נראה. הם אומרים מה כן ומה לא ובסופו של דבר, מה שהם חושבים זו הדעה האמיתית. בסופו של דבר העם בוחר בכנסת והכנסת הזו, פעם אחר פעם, עושה חוקים והם, פעם אחר פעם, אומרים שהחוקים לא חוקיים – זה דבר לא תקין. אנשים שרוצים להנהיג את המדינה ובפועל גם פוסלים חוקים – הם חושבים לרגע שאלו שלומדים תורה יפסיקו ללמוד בגלל שהם פסקו?".סגן השר המשיך והאשים את שופטי בג"ץ כי הם ביטלו את החוק על בסיס פגיעה בערך השיוויוניות בעוד הם לא עוסקים באפליה, לדוגמה, של ילדים חרדים אוטיסטים שאינם זוכים ליהנות מפירות חוק החינוך המיוחד כיוון שאינם לומדים במוסדות חרדים. "הבג"ץ דואג למסתננים, הוא דואג לערבים – לא דואג לילדים החרדים האוטיסטים", אמר. כשנשאל לגבי דברים שכתבה בפסיקה נשיאת בית המשפט העליון היוצאת, השופטת מרים נאור, אמר פרוש "לא בחרתי בה, ממש לא מעניין אותי מה היא כותבת. אני לא חושב שהיא שולחת את הילדים שלה למוסדות החינוך שאני שולח. אני לא מעוניין להקשיב לדבריה". סגן שר החינוך הדגיש כי הוא כן רואה חשיבות רבה בבית המשפט העליון אך טען כי שופטיו מנותקים. פרוש הדגיש כי, לתפיסתו, כל חוק אחר שיחוקק חייב לקבוע כי בני הישיבות החרדיות שלומדים, ימשיכו ללמוד ולא ילכו לצבא.       