ענקית התרופות הישראלית "טבע" הודיעה הבוקר (שני) לבורסה כי מיתנה את קאר שולץ מדנמרק לנשיא ומנכ"ל לחברה. לפי ההודעה, פרופ' יצחק פטרבורג ששימש כמנכ"ל הזמני, ימשיך לכהן עד לכניסתו של שולץ לתפקיד.בעקבות ההודעה זינקה מניית החברה בבורסה בתל אביב, ומאז פתיחת יום המסחר היא עלתה ב-7.6 אחוז. מניית לונדבק, החברה הדנית שאותה עזב שולץ, רשמה צניחה של 12 אחוזים.בפרואר השנה התפטר המנכ"ל הקודם, ארז ויגודמן, ובדוחות הכספיים האחרונים של טבע נחשף כי בגלל מספר עסקאות כושלות שעשתה החברה היא איבדה כשישה מיליארד דולרים בשלושה חודשים. בחברה ציפו למינויו של המנכ"ל החדש, בתקווה שיצליח להזניק מחדש את החברה.מהחברה נמסר כי דירקטוריון החברה נעזר בחברת האיתור היידריק אנד סטרגלס, במציאת המנכ"ל החדש. שולץ יעבור להתגורר עם משפחתו בישראל ויעבוד ממטה החברה בפתח תקווה. שולץ בן 56, שימש מאז 2015 כנשיא ומנכ"ל של חברת לונדבק הדנית, שאליה הצטרף בעת שעמדה לפני אובדן פטנטים קריטיים. לפני כן עבד במשך כשלושה עשורים ב-Nordisk Novo אשר בה כיהן במגוון תפקידי ניהול. הוא בעל תואר שני בכלכלה מאוניברסיטת קופנהאגן.על פי הודעת טבע, שולץ הוביל בלונדבק "מהלך רה-ארגון משמעותי ואסטרטגיית מהפך עסקי", וכיום החברה בדרכה להשיג את הרווחים הגבוהים בתולדותיה.בהודעת טבע נאמר כי לשולץ "פרקטיקה ייחודית" בעולם התרופות הגנריות, שטבע עוסקת בו. "קאר מביא עמו נסיון גלובלי נרחב, ורקורד מוכח ביישום אסטרטגיות מהפך עסקי, הנעת צמיחה והתרחבות בינלאומית בעלויות נמוכות, מימוש הבטחות לבעלי המניות, ומחויבות לתרבות של ציות ואכיפה, ולכן הוא האדם הנכון להצעיד את טבע קדימה," אמר ד"ר סול בארר, יו"ר דירקטוריון טבע.הוא הוסיף: "לקאר הבנה מעמיקה בתעשיית הפרמצבטיקה הגלובלית וידע מקיף אודות שווקי הגנריקה והמוצרים הייחודיים. נסיונו הרב בניהול אתגרים משמעותיים, לצד יכולותיו המוכחות בפיננסים ובתפעול ומחויבותו לצמיחה, יניבו ערך לכל בעלי העניין וימצבו את טבע לצמיחה ארוכת טווח".שולץ אמר עם הפרסום הרשמי של מינויו: "לכבוד הוא לי להצטרף לטבע, חברה אייקונית אשר הערצתי לאורך הקריירה שלי. מה שמשך אותי לטבע, ומה שמבדל אותה לעומת חברות אחרות, הוא מחויבותה הייחודית להמשך התרחבות גלובלית, התמדתה באספקת מוצרים וטיפולים חדשים ואיכותיים למטופלים וקידום תרבות של חדשנות לעובדיה".קריאה נוספת: מה בדיוק הסיפור עם קריסת טבע?