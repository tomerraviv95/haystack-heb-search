העיתון א-שרק אל-אווסט מדווח היום (שני) מפי מקורות פלסטיניים כי יו"ר הרשות הפלסטינית אבו מאזן החליט להקפיא את מהלכיו באו"ם נגד ישראל כדי לתת לממשל האמריקני הזדמנות לעבוד על תכנית שתביא לשלום.על פי הדיווח, אבו מאזן ידחה את פנייתו למועצת הביטחון של האו"ם ולמוסדות נוספים, בלחץ ערבי-אמריקני, כדי שלא יואשם בהכשלת התהליך ובסיכול המאמצים האמריקניים להתנעת המשא ומתן המדיני. יועצו של יו"ר הרשות לעניינים דיפלומטיים, מגדי חאלדי, סרב לאשר או להכחיש את הידיעה ואמר כי ההנהגה הפלסטינית תתכנס ותדון בהמשך צעדיה.שליחיו של נשיא ארצות הברית טראמפ, ג'ארד קושנר וג'ייסון גרינבלט ביקרו בשבוע שעבר ברמאללה בניסיון להתניע את התהליך המדיני. גורם פלסטיני ששוחח ביום שישי עם כאן טען כי ביקורם ברשות הפלסטינית לא הניב תוצאות ממשיות. "הם לא הגדירו מועד או מכניזם לחידוש המשא ומתן. לא נראה שצפויה פריצת דרך בקרוב", ציין הגורם ברמאללה.