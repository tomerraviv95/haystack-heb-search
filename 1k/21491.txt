המשטרה הודיעה היום (חמישי) כי אמיר אל-הוזייל, מארגן מסיבת הטבע שבה מתה צעירה בת 20, חשוד בהריגתה. מעצרו של אל-הוזייל הוארך בארבעה ימים נוספים.נציג המשטרה עדכן במהלך הדיון בבית המשפט המחוזי בבאר שבע כי בעקבות מות החיילת אתמול, ארבעה ימים לאחר שנמצאה מוטלת ללא הכרה סמוך לאתר המסיבה, אל-הוזייל חשוד בעבירה של הריגה. מחקירת המשטרה עלה כי היא נותרה מוטלת במשך שעות רבות מבלי לקבל טיפול רפואי.במשטרה אמרו בדיון כי "יש עדויות וראיות שקושרות את המארגנים, שעיכבו את הטיפול הרפואי בחיילת. מדובר במספר שעות ואולי זה מה שגרם בסוף למותה". השופטת קיבלה את עמדת המשטרה, וקבעה כי היא רואה חשד סביר הקושר את מארגן המסיבה למיוחס לו.אתמול נקבע מותה של החיילת בבית החולים סורוקה שבבאר שבע לאחר שמערכות גופה קרסו. רופאי בית החולים העריכו כי היא סבלה ממכת חום. בבדיקות שעברה, לא נמצאה עדות שהשתמשה לפני כן בסמים או באלכוהול. בסך הכל נעצרו 7 בני אדם בפרשה.