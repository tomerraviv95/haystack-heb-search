קראו את זה רגע. אלה החשדות של רשות ניירות ערך נגד מנכ"ל משרד התקשורת שלמה פילבר:אני מודה, לא קראתי מלים מחליאות כל כך כבר הרבה מאוד זמן. שלמה פילבר חף מפשע כל עוד לא הוכח אחרת, כמו כל אחד. אבל צריך להבין, חוקרי רשות ניירות ערך לא בודים מליבם את הראיות שהובילו לחשדות האלה. הראיות האלה נתפסו ככל הנראה במחשבים של בכירי בזק לפני שבועיים וחצי כשנפתחה החקירה הגלויה נגד בעל השליטה בבזק שאול אלוביץ וכמה מבכירי החברה.אם חוקרי הרשות מצאו במחשבים האלה מסמכים פנימיים שהגיעו ממנכ"ל משרד התקשורת או אנשיו הקרובים, עם דברים שהמנכ"ל כתב, ואכן התחילה התכתבות בין הצדדים שבאה לידי ביטוי ברגולציה הסופית של משרד התקשורת, הרי שמדובר בחשדות איומים ונוראיים.אם הם צודקים, במשך שנתיים פעל פה מנכ"ל משרד ממשלתי שלצעדים שלו יש השפעה ישירה על הכיס שלנו, על איכות החיים שלנו, במחשכים, כנגד האינטרס הציבורי ובעד אינטרס מסחרי של בודדים, כל זה תחת חסותו של ראש הממשלה.זה איום ונורא, אם זה נכון.הסיפור הזה צריך להדיר שינה מעיני כל ישראלית וישראלי. כשאנחנו חיים את החיים הרגילים שלנו כאן בישראל, אנחנו יוצאים מנקודת הנחה שהפקידים שמנהלים את מוסדות השלטון הם אנשים ישרים שרוצים בסך הכל לשרת את האינטרס הציבורי. אבל הנה באים חוקרי רשות ניירות ערך וטוענים אחרת. הם טוענים שמנכ"ל משרד התקשורת לא רק שהפר את חובת הנאמנות שלו לציבור בכך שהעביר לבכירי בזק מסמכים שאסור להם לראות, אלא שהוא גם אשכרה פעל על פי מה שהם אמרו לו ובהתאם לאינטרס המסחרי של החברה.כיצד צריך להסתכל עכשיו על הרגולציה של משרד התקשורת בשנתיים האחרונות בעידן הפילבריזם? כל נייר נהיה חשוד. כל עמדה עלולה להיות עמדה מטעם. לא מטעם הציבור, כי אם מטעם בעלי הממון. הפילבריזם הוא לא רק זה. הפילבריזם הוא גם לחתור תחת הפקידים המקצועיים במשרד הממשלתי, אלה שלא מונו בידי השר הממונה רק משום שהיו ראש המטה בתקופת הבחירות. אלה שאשכרה צמחו בתוך המשרד, התמקצעו במשך שנים בתחום שהם אחראים עליו, ופועלים לטובת הציבור. זה לא שאין פקידים בינוניים כושלים במגזר הציבורי, יש מלא, רק שלרוב הם פשוט לא עושים כלום. אלה שכן פועלים, הדרג המקצועי האמיתי, הם משרתי ציבור ברמ"ח איבריהם שרואים בעבודה שלהם שליחות. פגשתי עשרות מהם בעשור האחרון במשרדי ממשלה שונים. הם אנשים מדהימים שנלחמים כל יום נגד בירוקרטיה פנים ממשלתית מפגרת שמפריעה להם לעבוד, כי הם רוצים בטובת הציבור. הפילבריזם חותר תחת כל האנשים הטובים האלה. הפילבריזם הוא כניעה מוחלטת לרצון אדוניך. הוא ניסיון לרצות ולשרת רק גורם אחד. הפילבריזם לא חייב להתקיים דווקא במשרד התקשורת. כל מנכ"ל משרד ממשלתי שמתרפס בפני אדוניו, השר שמינה אותו וראש הממשלה, לא ראוי לתפקיד שניתן לו. העובדה שהם משרות אמון של השרים לא נותנת למנכ"לים את הלגיטימציה למעול באינטרס הציבורי רק כי האדון דרש.אני לא מכיר הרבה מנכ"לים כאלה, אם כי נתקלתי בכמה כאלה בכמה משרדים. כל אחד כזה הוא נזק בל ישוער למערכת כולה, משום שהפילבריזם מחלחל מטה, במיוחד אם הוא נמשך לאורך זמן רב. הפילבריזם הורס את המגזר הציבורי. אנחנו צריכים להילחם בפילבריזם ככל יכולתנו, אחרת נתחרפן פה. אחרת לא נוכל להאמין עוד לפקידי הממשלה שהם פועלים לטובתנו. ואם האמון שלנו הציבור במוסדות השלטון ייסדק, נפסיק לשלם מסים, נפסיק למלא את יתר החובות האזרחיות שלנו, ובגדול כל החברה המשותפת שאנחנו מנסים לבנות בעמל רב תלך לפח.