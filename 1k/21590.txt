אישה כבת 30 נהרגה הבוקר (שני) בתאונת דרכים שאירעה בכביש 90 בסמוך לקיבוץ יטבתה שבדרום הערבה. נהג הרכב שבו נסעה האישה, גבר כבן 30, נפצע בתאונה באורח קשה. צעירה נוספת כבת 20 נפצעה בינוני.מבדיקה של המשטרה עולה כי הנהג איבד שליטה על כלי הרכב מסיבה שאיננה ברורה והתהפך. צוות מגן דוד אדום שהוזעק לזירת התאונה ביצע באישה פעולות החייאה, אך קבע את מותה במקום.הנהג פונה במסוק לבית החולים סורוקה שבבאר שבע. ממגן דוד אדום נמסר שהוא סובל מחבלת ראש קשה. הצעירה שנפצעה בינוני פונתה לבית החולים יוספטל שבאילת.אתמול נהרגו נור ואמאני חטיב, שתי אחיות בנות 19 ו-16, בהתהפכות מכוניתן בכפר יפיע שליד נצרת. הרכב שבו נסעו השתיים איבד שליטה, וכתוצאה מכך עלה על המדרכה, פרץ גדר ונפל לעומק עשרה מטרים. בדיקה העלתה כי לאף אחת מהן לא היה רישיון נהיגה. 