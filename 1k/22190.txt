בג"ץ קרא הבוקר (חמישי) לממשלה לשוב ולשקול את יישום מתווה הכותל, שאותו הקפיאה. נשיאת בית המשפט העליון מרים נאור והשופטים חנן מלצר ויורם דנציגר דנו בעתירת התנועה הרפורמית, נשות הכותל וארגונים נוספים נגד ההקפאה. הם הורו למדינה להשיב עד 14 בספטמבר אם היא חוזרת בה מההקפאה או מותירה אותה בעינה.השופטת נאור אמרה בדיון כי אינה מכירה את המונח "הקפאה" מבחינה משפטית, ושאלה: "מה קרה? טרחו על מתווה ואז באה הממשלה והקפיאה. זה מעלה שאלות". היא ציינה כי "יש כאן רגשות מתנגשים, מה לעשות שהכותל הוא אחד ויחיד ומיוחד וגודלו מתון?".      השופט מלצר אמר לפרקליט המדינה כי "אם המדינה לא חוזרת בה מן 'ההקפאה', הממשלה תצטרך לענות לנו אם לבג"ץ יש סמכות לכפות את המתווה". קודם לכן שאלו השופטים את נציגי העותרים אם יסכימו למתווה הכותל אם זה יתממש, ועורכת הדין אורלי ארז לחובסקי השיבה: "לא חזרנו בנו, נעמוד בו. אנחנו עומדים על מימוש זכויותנו, אפשרות אחת היא יישום המתווה". נאור חידדה: "אם המדינה תחזור בה מההקפאה, תמשכו את העתירה?". על כך השיבו העותרים: "בהחלט". עורך הדין דורון טאובמן, שמייצג את הרבנות הראשית, אמר בדיון כי "יש עניין לא לפלג את העם". בתגובה, נשמעו קולות צחוק בקהל. בפתח הדיון ביצעו שלושת השופטים גילוי נאות. השופט מלצר אמר כי "לפני 35 שנים עסקתי בפסק דין הנוגע לרפורמים. אני מיודד עם משפחת כבוד הרב ישראל מאיר לאו והרב הנוכחי. הרב ישראל מאיר לאו חיתן אותי ואת הבן שלי". השופט דנציגר אמר כי "לפני כ-12 שנה ייעצתי שלא בשכר לרב מקהילה הרפורמית", ואילו נאור אמרה כי היא מכירה את הרב לאו.על פי מתווה הכותל, שאושר בממשלה בראשית 2016, תוקצה רחבה ייחודית שתשמש את יתר הזרמים ביהדות לתפילה שוויונית. בין יתר סעיפי המתווה, הוסכם כי הכניסה לרחבה השוויונית תהיה משותפת לכניסה לרחבה המוכרת.העותרים זועמים על החלטת ראש הממשלה, בנימין נתניהו, מיוני האחרון, להקפיא את המתווה, דבר שעורר זעם רב בקרב יהדות התפוצות. הביטול הגיע בעקבות לחץ כבד מצד המפלגות החרדיות, והממשלה קבעה כי קידום המתווה יוקפא וקידומו יהיה כרוך בהחלטה ממשלתית נפרדת."רמז שאין עבה ממנו לממשלה לסגת מההקפאה"ברבנות הראשית שבו והביעו מורת רוח מהמתווה. "הכותל המערבי שריד בית מקדשנו הינו המקום הקדוש לעם היהודי ופתוח לכל העם היהודי", נמסר. "אין הוא מקום למאבקים פוליטיים לוויכוחים פוליטים מפלגתיים ואין הוא כלי למלחמות דעות ואג'נדות. עריכת טקס דתי בכותל שלא על פי מנהג המקום תפגע ברגשות ציבור המתפללים ותיצור מחלוקת ופילוג בעם".מנכ"ל התנועה הרפורמית הרב גלעד קריב אמר בתום הדיון הבוקר: "בית המשפט העביר מסר ברור לממשלה שעליה לשקול מחדש את עמדתה בענין הקפאת מתווה הכותל. אנו ממשיכים להיות מחויבים להסכם הפשרה ומקווים שראש ההמשלה יבין את המסר של שופטי העליון".מנכ"ל התנועה המסורתית, יזהר הס, אמר: "אני מציע לממשלה להאזין היטב לרוח שנשמעה היום בבית המשפט העליון. השאלות הנוקבות של הנשיאה מהדהדות. הממשלה נקראה, ברמז שאין עבה ממנו, לסגת בה מההקפאה ואף נרמזה שהעובדה שהצדדים הגיעו, במו"מ מפרך, לפשרה מאוזנת ומדודה מדברת בעד עצמה, וזאת בלי קשר לשאלה אם הממשלה אימצה את הפשרה או לא".מנגד, בארגון "בצדק" שעתר נגד חוקיות הכותל הרפורמי נמסר כי "שניים מתוך שלושת שופטי העליון שדנו בעתירה עבדו בעבר עם התנועה הרפורמית אולם הנשיאה נאור לא חשבה שזו סיבה מספיק טובה להחליפם בשופטים אחרים".