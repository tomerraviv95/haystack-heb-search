נשיא ארצות הברית, דונלד טראמפ, אמר הבוקר (שבת) כי על קוריאה הצפונית לחדול מפעולות מתגרות ומסלימות. טראמפ שוחח עם נשיא סין, שי ג'ינפינג, ובהודעה שפרסם הבית הלבן לאחר השיחה, נאמר כי שני המנהיגים הדגישו את מחויבותם לפירוז חצי האי קוריאה מנשק גרעיני. הטלויזיה בבייג'ין דיווחה כי הנשיא שי קרא לטראמפ להמנע ממעשים ומדיבורים שיסלימו את המתיחות עם פיונגיאנג.סין היא בעלת בריתה ושותפת המסחר החשובה ביותר של קוריאה הצפונית, ובבייג'ינג מבקשים להרגיע את הרוחות בין שתי המדינות הגרעיניות.אך למרות ניסיונות ההרגעה של סין, יפן החלה לפרוס טילי פטריוט בארבעה אתרים בחופה המערבי, מחשש שקוריאה הצפונית תממש את איומיה. כמו כן, טראמפ שוחח הבוקר עם מושל גואם, בעקבות האיום של פיונגיאנג לשגר לעברה טילים בליסטיים, ואמר לו כי צבא ארצות הברית ערוך ומוכן להבטיח את בטחונו של האי.בימים האחרונים שיגר נשיא ארצות הברית שורה של איומים לעבר קוריאה הצפונית, על רק המתיחות הגואה בין שתי המדינות. אתמול צייץ בחשבון הטוויטר שלו כי ארצו ערוכה לפתרונות צבאיים למשבר, ויום קודם לכן אף הודיע כי האיום הקודם להגיב ב"אש וזעם" על מתקפה קוריאנית לא היה מספיק תקיף.ביום חמישי הודיעה קוריאה הצפונית שהיא מגבשת תוכנית לשיגור ארבעה טילים לטווח בינוני שינחתו כ-30 קילומטר ליד האי גואם שבחסות ארה"ב. לפי קצין בכיר בצבא קוריאה הצפונית, הצבא ישלים את התוכנית עד אמצע אוגוסט, והטילים יהיו מוכנים לשיגור כאשר המנהיג קים ג'ונג און יורה על כך.