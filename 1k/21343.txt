כתב אישום הוגש הבוקר (ראשון) לבית המשפט המחוזי בתל אביב נגד מוחמד ח'ארוף, תושב שכם בן 29, בגין רצח מיכל חלימי, איתה ניהל מערכת יחסים רומנטית. בשבוע שעבר פורסם כי המשטרה פענחה את היעדרותה של חלימי, שהתגוררה ביישוב אדם, ועצרה את ח'ארוף בחשד לרצח. בחקירתו הוא ניסה לטעון כי ביצע את הרצח כדי לשחרר אסירים, אך כתב האישום לא מתייחס לכך.סניגורו של ח'ארוף אמר היום לאחר הגשת האישום כי הוא מתכוון לבקש מבית המשפט לשלוח את מרשו להסתכלות פסיכיאטרית. לטענת הסנגור, "העובדה שהוא מתעקש לטעון כי ביצע את הרצח מטעמים לאומניים נשמעת למשפחתו ולי הזויה. לכן, אבקש לשלוח אותו בהמשך להסתכלות".על פי האישום, בחודש מאי האחרון נפגשו ח'ארוף – ששהה בישראל באופן בלתי חוקי – וחלימי, והיא הודיעה לו כי היא בהריון. בשלב מאוחר יותר, פרצו בין השניים חילופי דברים קשים. למעלה משבועיים לאחר שהודיעה לו על הריונה, חארוף נפגש עם חלימי, הוביל אותה למקום מבודד סמוך לפארק המים "ימית 2000" בחולון – ושם רצח אותה.בן זוגה של חלימי חנק אותה למוות במשך דקות ארוכות, וגם הטיח בה שתי לבני בטון בראשה ובגופה. לאחר מכן, כך נכתב בכתב האישום, הוא כיסה את גופתה בעפר ובצמיג כדי להסתיר את הגופה, גנב את רכבה ואת כרטיס האשראי שהיה ברשותה ונמלט ברכב לטייבה.בכתב האישום נכלל גם את'יר לויסי, בן 20 מטול כרם, שנכנס לישראל ביחד עם ח'ארוף באופן בלתי חוקי. הוא נאשם בקשירת קשר לפשע, לאחר שסייע לח'ארוף למכור עבורו את הרכב שגנב מחלימי ביום הרצח בשטחי הרשות הפלסטינית עבור 2,700 שקלים.מלבד הרצח, כתב האישום מייחס למוחמד ח'ארוף גם גניבת רכב, קשירת קשר לביצוע פשע, מסחר ברכב גנוב, כניסה לישראל שלא כחוק וניסיון הונאה בכרטיס חיוב. בבקשת הפרקליטות להאריך את מעצרם של ח'ארוף ולויסי, נאמר כי הרצח "בוצע באופן אכזרי ובדם קר. אין בחלופת מעצר כלשהי כדי להפיג את מסוכנות המשיבים, אלא על דרך השמתם במעצר מאחורי סורג ובריח".בשבוע שעבר, לאחר הודעת המשטרה על מעצרו של ח'ארוף בחשד לרצח, מיהר בעלה של חלימי, אהרון, למתוח ביקורת נגד החוקרים. "נגיש נגדם תביעה. אחרי שנשב שבעה על אשתי האמת והצדק ייצאו לאור", הוא הבטיח, "המשטרה פרסמה מידע שגוי".מיכל חלימי ז"ל