בית משפט השלום בראשון לציון האריך בצהריים (שלישי) בשלושה ימים את מעצרו של מנהיג הפלג הצפוני של התנועה האיסלאמית, שייח ראאד סלאח. השופט מנחם מזרחי אמר בהחלטתו כי "קיים יסוד סביר ששחרור החשוד יסכן את שלום הציבור". סלאח נעצר לפנות בוקר בביתו באום אל-פחם בחשד להסתה ולתמיכה בטרור, והמשטרה ביקשה להאריך את מעצרו בשמונה ימים. נציג המשטרה אמר בדיון כי סלאח ביצע את העבירות בנאומים ודרשות שנשא מאז הפיגוע בהר הבית בחודש שעבר וכן בשנה שעברה. החוקר טען, כי בעקבות דבריו של סלאח אחרי הפיגוע בהר הבית הגיע לכוחות הביטחון מידע שלפיו יש בכוונת אנשים ששמעו את הדרשות לבצע פיגועים בעקבות הדברים שאמר השייח.הבקשה התבססה בין היתר על אדם שנעצר בחשד שהיה בדרכו לבצע פיגוע אך ארסותו עצרה בעדו. בחקירתו טען האיש כי הושפע מסלאח, אולם סנגורו טוען כי בהמשך חזר בו ואמר שדברי השייח דווקא היוו שיקול שלא לבצע פיגוע. השופט מנחם מזרחי דרש מהחוקר להקריא את המשפטים שלטענת המשטרה מהווים בהסתה. בין היתר קרא השוטר משפט מדרשה שנשא השייח ב-20 ביולי, לאחר הפיגוע בהר הבית: "מבקש שאלוהים יקבל את כל השהידים של מסגד אל אקצא. את השהיד מוחמד, השהיד מוחמד והשהיד מוחמד (שביצעו את הפיגוע, ר"י). מבקש שאלוהים יאסוף את נשמתם עם נשמות הנביאים והצדיקים והשהידים שהולכים בדרך הישר".בהמשך הקריא החוקר דברים שאמר סלאח בהלווית המחבלים: "אל תחשוב שהנהרגים לשם אלוהים מתים. כי חיים הם. בצל אלוהים פרנסתם. מת כדי לחיות ומי שאלוהים כיבד אותו במות קדושים". על כך השופט הקשה על החוקר ושאל: "המשפט הזה הסתה?". נציג המשטרה השיב כי "בעיניי ובעיני פרקליט המדינה כן", אולם השופט ציין כי ניתן לייחס כמה פרשנויות למשפט ואמר: "מנסה להקביל אותו לתפילת אשכבה אחרת שהיא קצת דומה".השופט קבע לבסוף כי "בתיק כגון זה יש לנקוט משנה זהירות. מדובר בעבירות שקיים חשש לזכות החוקתית, אך לא האמרות שהודגשו שהן מקימות חשד להסתה ברורה. קיים יסוד סביר ששחרור החשוד יסכן את שלום הציבור. עילת המסוכנות היא העילה היחידה שיש לדון בה. במהלך הדיון נחשפתי לראיה שלכאורה מלמדת על אדם ששמע את אחד מנאומי של החשוד ונאום זה הוביל אותו לבצע מעשה אלים. עניין זה לכאורה מלמד על מסוכנותו של החשוד", אמר השופט."אולם במהלך הדיון הוצגה בפניי אמרה אחת מתוך אמרות נוספות של אותו אדם ועוד מתברר שכך הם פני הדברים בפני היחידה החוקרת. נראה שאמרה זו מציגה תמונה חלקית וייתכן שמניעים אחרים גרמו לאותו אדם לבצע את המעשה".לפני כשבועיים פורסם לראשונה בחדשות הערב בכאן 11, כי המשטרה תבקש מהפרקליטות לחקור את סלאח בחשד לעבירות הסתה.