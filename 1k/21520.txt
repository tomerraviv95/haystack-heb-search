צדוק בן משה, יו"ר ועד שכונת כפר גנים וחבר מועצת העיר פתח תקווה, עתר היום (שישי) לבג"ץ נגד קיום ההפגנות במוצאי שבת בעיר בסמוך לביתו של היועץ המשפטי לממשלה. השופט התורן ניל הנדל דחה את הבקשה להוציא כבר ממוצאי השבת הזו צו ביניים שימנע את קיום ההפגנות וביקש מהמשטרה להגיב לעתירה עד יום רביעי.בעתירה נטען כי ההפגנות במוצאי השבת מתקיימות ללא רישיון ולכן יש להורות למשטרה למנוע אותן. העותר גם מבקש מבג"ץ להורות למשטרה ולראש העירייה לנמק "מדוע שלא יפעלו לשמירה על הסדר הציבורי ולסילוק ההפגנות מתוככי השכונה, אחרי שאלו מתקיימות מדי שבוע בעיצומה של יום השבת, תוך פגיעה בזכויותיהם החוקתיות של ציבור תושבי השכונה והסוחרים".בעתירה נכתב עוד כי "ההפגנה הנ"ל, הנערכת באורח קבע מדי שבת, פוגעת בחופש התנועה והקניין של אלפי המשפחות תושבי השכונה; פוגעת במנוחתם של התושבים ביום המנוחה הרשמי והיחיד במדינת ישראל; פוגעת חמורות ברגשותיהם של התושבים הדתיים שומרי השבת, ופוגעת בחופש העיסוק והקניין של קניון גנים ובעלי העסקים בקניון, שבפתחו ממוקמת ההפגנה".באשר לבקשה לצו ביניים שייכנס לתוקף כבר מחר כתב השופט הנדל כי ההפגנות מתקיימות במתכונת אותה מבקש העותר למנוע כבר תקופה ארוכה ואף צוין על ידי העותר כי המשטרה מסרה שהיא פועלת בהתאם להוראות בית המשפט, תוך נכונות לבחון את העניין מחדש על פי הנסיבות. בהינתן כל אלה, והיות שהבקשה הוגשה ביום שישי לקראת השעה 12:00 כדי למנוע הפגנה מחר – סד הזמנים לא מאפשר בירור העניין כנדרש.בפתח תקווה מתקיימת ההפגנה זה 37 שבועות ברציפות במחאה על הטיפול בחקירות נתניהו. במוצאי השבת שעברה הפגינו בכיכר גורן במרכז פתח תקווה כ-2,000 מפגינים בקריאה להגיש כתב אישום נגד ראש הממשלה. מנגד, הפגינו כ-150 פעילי ליכוד בראשות חברי הכנסת דוד ביטן ונאווה בוקר, בתמיכה בראש הממשלה נתניהו. ההפגנות נגד היועץ המשפטי לממשלה התקיימו בשבת שעברה ב-16 מוקדים נוספים ברחבי הארץ. בין המפגינים מני נפתלי, אלדד יניב, חברי כנסת מיש עתיד ומרצ ופעילים חברתיים מוכרים נוספים.