סופת ההוריקן "אירמה" נחלשה היום (שבת) לאחר שהכתה בחוף הצפוני של קובה, ועוצמתה ירדה לדרגה שלוש. למרות ההיחלשות, מיליוני בני אדם בפלורידה הונחו להתפנות לאחר שהסופה גבתה 21 קורבנות באזור המזרחי של הקריביים, והותירה אחריה הרס רב.אירמה, אחת הסופות החזקות שנראו, צפויה להגיע מחר בבוקר לפלורידה, המדינה הרביעית בגודלה בארצות הברית, ולגרום לנזק חמור בשל הרוחות העזות והשיטפונות שהיא מביאה עמה. מרכז ההוריקן הלאומי של ארצות הברית עדכן כי הסופה עברה סמוך לארכיפלג קמגואי במהירות של כ-250 קמ"ש, ועוצמתה ירדה מדרגה ארבע לדרגה שלוש. החזאים מעריכים כי לאחר שעזבה את קובה, צפויה הסופה להתחזק עד הזמן שבו תגיע לפלורידה. הרשויות בפלורידה הורו לכ-שבעה מיליון תושבים להתפנות מבתיהם ולהגן על עצמם מפני הרוחות העזות והגשמים הכבדים: "אם התבקשתם להתפנות ולעזוב את בתיכם – עשו זאת עכשיו. לא הלילה, לא בעוד שעה, עכשיו" – כך הורה מושל מדינת פלורידה ריק סקוט במסיבת עיתונאים אמש. הוא הוסיף: "אנו צופים שההוריקן יכה בעוצמה לכל אורך החוף המזרחי והמערבי של פלורידה. כל תושבי המדינה צריכים להתכונן לעזיבה".הוריקן "אירמה" צפויה להיות הסופה העזה ביותר באוקיינוס האטלנטי אי פעם, ומהחזקות שהיכו בארה"ב. בשיא הסופה, הרוחות צפויות להגיע למהירות של 297 קמ"ש למשך 37 שעות – זמן ממושך יותר מכל סופה אחרת שתועדה אי פעם. הפינוי ההמוני מדרום פלורידה עשוי להיות אחד מהפינויים ההמוניים ביותר בהיסטוריה של ארה"ב."'אירמה' ממשיכה להוות איום שיהרוס את ארצות הברית בפלורדיה או במדינות דרום-מזרחיות אחרות", כך אמר אמש מנהל הסוכנות הפדרלית לניהול מצבי חירום. הוא הוסיף והזהיר כי חלקים מדרום פלורידה יהיו מנותקים מחשמל למשך ימים ואף שבועות וכי יותר ממאה אלף בני אדם עשויים להזדקק למקלט."סופת ההוריקן אירמה היא בממדים אפיים, גדולה אולי יותר מכל מה שראינו אי פעם. היו בטוחים וצאו ממסלולה, במידת האפשר. הממשל הפדרלי מוכן", צייץ אתמול נשיא ארצות הברית דונלד טראמפ.