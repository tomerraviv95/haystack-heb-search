לאה ושמחה גולדין, הוריו של קצין צה"ל הדר גולדין שגופתו מוחזקת על ידי חמאס בעזה מאז 2014, תקפו היום (ראשון) את שר הביטחון אביגדור ליברמן. זאת, לאחר שהבוקר התייחס להתפטרותו של מתאם השבויים והנעדרים במשרד ראש הממשלה, אלוף משנה (במיל') ליאור לוטן, ואמר לישראל אסור "לחזור על הטעות שביצענו בעסקת שליט". לדברי ההורים, "שר הביטחון חלש ופחדן".המשפחה אמרה את הדברים במסיבת עיתונאים בביתה שבכפר סבא. לטענתה, ישראל מגיבה בהיסוס, והדבר פוגע בביטחונה. "ללא הפעלת לחץ על חמאס, לעולם לא נגיע לארץ המובטחת. צריך להפסיק מיידית את כל ביקורי המשפחות, ולהפסיק מיידית את תנאי הדלוקס שהם זוכים בבתי הכלא, וכמובן לעצור את המחוות הומניטריות", אמרו לאה ושמחה גולדין. משפחת גולדין האשימה את הדרג המדיני כי ההתפטרות של לוטן מעידה על ממוניו, ולא להיפך. "אדם כמוהו (ליאור לוטן – ע"ת) לא נשחק ולא מתקפל. אם הוא עוזב דבר כזה באמצע לפני שהביא את הדר ואורון חזרה, זה אומר משהו על השולחים שלו ולא אומר עליו דבר". הם טענו כי לוטן לא זכה לגיבוי על המשימה שנדרש לבצע: "אם היה לנו ספקות במהלך שישי שבת, עכשיו עם ההצהרה של ליברמן הכול ברור. עד עכשיו הוא עמד ואנחנו היינו מאחוריו, עכשיו אנחנו בחזית".בנוסף לכך, הם מחו על שחרור מחבלים מחמאס מבלי לקשור זאת לסוגיית השבויים. "מאז שהבן שלי נהרג ונחטף בידי חמאס, שחררו תשעה מחבלי חמאס שפוטים", אמר שמחה. "העשירי עומד להשתחרר בספטמבר. כל השרים שמתחבאים מאחורי אמירת משפחת גולדין שאסור לשחרר מחבלים עם דם על הידיים, כדאי שידעו שממשלת ישראל במשך שלוש השנים האחרונות משחררת מחבלי חמאס. ואי אפשר יותר להסתתר מאחורי האמירה הזאת".המשפחה ציינה כי היא צפויה לטוס לפגישות באו"ם בניו יורק, במסגרתן הם צפויים להיפגש עם מזכ"ל האו"ם אנטוניו גוטרש ושגרירת ארצות הברית באו"ם ניקי היילי. "אנחנו מקווים סוף סוף שתצא אמירה בינלאומית של ארצות הברית ושל האו"ם לשחרר את הבנים. המאמץ שלנו למקד את כל הכוחות שלנו בנסיעה לארצות הברית", מסרו.התפטרותו של לוטן הוגשה במפתיע ביום חמישי האחרון, והנימוק הרשמי שניתן לה היה "שחיקה כתוצאה מדרישות התפקיד". לוטן נפגש עם ראש הממשלה, בנימין נתניהו, ואמר לו כי מן הראוי יהיה לרענן את תפקיד המתאם מדי כמה שנים, בעיקר נוכח רמת התובענות הרבה שהוא דורש. במשפחת גולדין מיהרו להשמיע ביקורת אחרי התפטרות לוטן, ומסרו כי הם חשים שננטשו על ידי הממשלה.הבוקר מסר שר הביטחון, אביגדור ליברמן, את תגובתו להתפטרות של לוטן והודה לו על שנותיו בתפקיד. ליברמן גם השיב לביקורת של משפחות השבויים והנעדרים ואמר: "אני מקבל בהבנה ובאהבה את הביקורת של משפחות גולדין ושאול. עם זאת, אסור לנו לחזור על הטעות בעסקת גלעד שליט. בין 1,027 המחבלים ששוחררו אז היה מממן חטיפת שלושת הנערים וגם יחיא סינוואר, שמנהיג היום את חמאס בעזה".זהבה שאול, אמו של החייל אורון שאול שגופתו מוחזקת אף היא בעזה, התייחסה לדבריו של ליברמן ואמרה: "לתפארת מדינת ישראל ששר הביטחון שלה מעודד הפקרה של חיילי צה"ל. לצערנו, שר הביטחון לא הפנים עדיין שחוסר המעש בהחזרת חיילי צה״ל, שהגנו על אזרחי המדינה שישבו 50 יום במקלטים, גורמות לרוב הדומם במדינת ישראל לא לשלוח את ילדיהם לשרת ביחידות קרביות".התבטאותו של שר הביטחון עוררה ביקורת גם במערכת הפוליטית. ח"כ מיקי זוהר (הליכוד) תקף את ליברמן ואמר: "לא משנים את הכללים בזמן שיש חיילים בשבי. הדרישה של ליברמן שלא למנות מתאם איננה לגיטימית, היא משחקת ברגשות משפחות הנעדרים. אני קורא לראש הממשלה ולשר הביטחון לעמוד בהתחייבות ולמנות מתאם קבוע באופן מידי".אביו של הדר גולדין, שמחה גולדין, טען בסוף השבוע בראיון לכאן ב' כי התפטרותו של לוטן לא נבעה משחיקה כפי שנטען. "הוא לא אדם שנשחק ולא אדם שמתייאש", אמר. "ממה שאני מתרשם, כשליאור לוטן מנסה לחלץ את הדר ואורון - הוא מקבל אש בגב, ולכן לדעתי הוא החליט אחרי שלוש שנים שזהו". גולדין תקף את ראש הממשלה ואמר כי נתניהו חושש להפעיל לחץ על חמאס לשחרר את השבויים והנעדרים: "ראש הממשלה לא רוצה להחזיר את הדר ואורון. הוא פוחד ללחוץ על החמאס, הוא פוחד שידביקו לו את מה שאתם קוראים 'עסקה'. ראש הממשלה הזה שהוא זה ששחרר 1,027 מחבלים בהסכם שעשה עם הנייה, הוא זה ששחרר את יחיא סנוואר - והוא זה שצריך להביא את הדר ואורון חזרה".