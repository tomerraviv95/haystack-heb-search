ענבל אור נעצרה הלילה (חמישי) בירושלים והועברה לגורמי שב"ס. היא צפויה לשאת בעונש מאסר של שבעה ימים בכלא נווה תרצה, בהתאם להחלטת בית המשפט המחוזי תל אביב שלשום.אור פונתה לקבלת לטיפול רפואי לאחר שהתעלפה ונלקחה מהמלון בו שהתה בירושלים לבית חולים הדסה. היא אושפזה למספר שעות, והועברה שוב לשב״ס.נשיא בית המשפט המחוזי תל אביב איתי אורנשטיין קיבל ביום שלישי האחרון את בקשתו של כונס הנכסים של אור. האחרון ביקש לעצור את יזמית הנדל"ן בשל העובדה שלא עמדה בהתחייבויותיה - הגשת דוחות ותשלומי חוב על פיגורים. אור חייבת לקופת פשיטת הרגל כ-32 אלף שקל, שנצברו לאחר שלא העבירה את התשלומים החודשיים בסך 5,000 שקל שקבע בית המשפט.אור החלה לארגן קבוצות רכישה לנדל"ן בשנת 2009 והייתה הבעלים של מספר חברות, הבולטת שבהן היא "אור סיטי נדל"ן". בפברואר 2016 נחקרה אור בחשד להעלמות מס ובשנה האחרונה מתנהלים הליכי פירוק לחברות שבבעלותה במקביל להליך פשיטת רגל. 