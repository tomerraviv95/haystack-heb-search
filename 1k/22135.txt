שגריר ישראל במצרים, דוד גוברין, נחת היום (שלישי) בקהיר לקראת שובה של השגרירות לפעילות. אל גוברין התלוו שמונה אנשי צוות של השגרירות הישראלית. לפי דיווח בעיתון המקומי "אל-חיאת", הם עזבו את נמל התעופה שבקהיר תחת סידורי אבטחה מוגברים.בפרסום נטען בנוסף כי גוברין כבר נחת ביום רביעי שעבר בקהיר, אך עזב אותה למחרת. ככל הנראה מדובר בהכנות האחרונות לקראת חזרתה של השגרירות לפעילות, לאחר שמונה חודשים שבהם הוחזרו כל אנשי הצוות לישראל.לפני כשבועיים פורסם בכאן 11 כי ישראל צפויה להודיע על פתיחתה מחדש של השגרירות בקהיר, לאחר שהושגה התקדמות משמעותית בין נציגים משתי המדינות. כחודש לפני כן, פורסם בכאן ב' כי משלחת ישראלית הגיעה לקהיר כדי לדון בפרטי המתווה שיחזיר את השגרירות לפעול.סגל השגרירות הישראלית הוחזר לישראל לפני כשמונה חודשים, בשל איום קונקרטי שהופנה נגדו. בעקבות זאת, בירושלים דרשו מהמצרים לשפר את אמצעי האבטחה, שבעיני ישראל, לא היו הולמים מספיק ולא אפשרו לצוות השגרירות להמשיך לשהות במדינה.זו לא הייתה הפעם הראשונה שבה השגרירות הישראלית נסגרת בשנים האחרונות. ב-2011 הסתער המון מצרי משולהב על מבנה השגרירות ואנשי הסגל פונו ממנה בבטחה, לאחר שיחת טלפון שערך נשיא ארצות הברית באותם ימים, ברק אובמה, עם מקבילו המצרי, מוחמד מורסי. בספטמבר 2015 נפתחה מחדש השגרירות בבית השגריר הישראלי במצרים, אך בדצמבר 2016 הושבו לישראל השגריר גוברין וצוותו מסיבות ביטחוניות, על רקע התרעה לפיגוע. מאז לא אוישה השגרירות מחדש.