ראש הממשלה בנימין נתניהו והשר לביטחון הפנים גלעד ארדן הורו הלילה (רביעי) על בדיקות ידניות של המתפללים המוסלמית בכניסה להר הבית, במקום בדיקת גלאי המתכות שהוסרו בעקבות החלטת הקבינט. בהודעת מטעם לשכת ראש הממשלה נמסר כי נתניהו וארדן הורו על "בדיקות פרטניות בכניסות להר, בשל הרגישות הביטחונית".הבית הלבן בירך את ישראל על ההחלטה להסיר את הגלאים משערי הכניסה להר הבית. בהודעה של דובר הבית הלבן הלילה נאמר כי ההחלטה התקבלה בישראל למרות הצורך המוכח להגביר את הביטחון בהר הבית אחרי רצח שני השוטרים הישראלים. "ארצות הברית", נמסר, "מצדיעה לישראל על המאמץ לשמור על ביטחון ובה בעת להפחית את המתיחות באזור".בתוך כך, מקורות ממשלתיים ירדניים סמרו לעיתון א-דסתור הירדני כי בממלכה דבקים בעמדה שיש להסיר את גלאי המתכות והמצלמות ממסגד אל אקצא. המקורות צופים שבקרוב יימצא פתרון למשבר, והוא יהיה חזרה למצב שהיה לפני רצח השוטרים. למרות ההחלטה להסיר את המגונמטרים, גם אמש פרצו עימותים אלימים בירושלים. עם סיום התפילה ופיזור המתפללים בכביש מעלה מוטה גור סמוך לשער האריות, החלו פלסטינים ליידות אבנים ולהשליך חפצים לעבר השוטרים שנכחו במקום.הכוחות פיזרו את המתפרעים תוך שימוש ברימוני הלם ואמצעים לפיזור הפגנות. פלסטינים דיווחו על כ-30 פצועים, בהם גם ילדה, ולטענתם עצרו כוחות הביטחון שני עיתונאים של ערוץ "אלקודס", המזוהה עם חמאס.השליח האמריקני, ג'ייסון גרינבלט, נועד מוקדם יותר עם בכיר אש"ף סאאב עריקאת, ועם ראש המודיעין הכללי הפלסטיני, מאג'ד פרג' ,בפגישה הבהירו הפלסטינים לגרינבלט כי על ישראל לעמוד במחוייבותה לשמור על המצב החוקי וההיסטורי במסגד אל אקצא ולהשיב את המצב לקדמותו.