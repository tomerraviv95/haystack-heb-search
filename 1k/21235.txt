רעייתו של ראש הממשלה, שרה נתניהו, נחקרה הערב (רביעי) במשך שעה וחצי במשרדי יחידת להב 433, במסגרת השלמת חקירה בתיק מעונות ראש הממשלה. לפני יותר משנה כבר המליצה המשטרה להעמיד את נתניהו לדין בפרשה, בגין עבירה של קבלת דבר במרמה בנסיבות מחמירות.למרות הודעת המשטרה על כך שגיבשה תשתית רעייתית נגד רעיית ראש הממשלה, הפרקליטות טרם גיבשה עמדה בנושא. לאחרונה החליט היועץ המשפטי לממשלה, אביחי מנדלבליט, כי יש צורך לבצע השלמת חקירה לפני שתתקבלנה החלטות לגבי המשך הפעולה בתיק.גורמים המעורים בפרטי התיק הביעו ביקורת קשה כלפי הפרקליטות על השיהוי בקבלת החלטה בתיק. "מדובר בתיק פשוט מאד, מעט חומרים, ולא ברור למה לא התקבלה החלטה לכאן או לכאן", אמרו ל"כאן". לדבריהם, "אם היה צורך בהשלמת חקירה מדוע היא התבצעה רק עכשיו".תיק מעונות ראש הממשלה כולל כמה פרשיות, שבמרכזן חשד להוצאות חריגות במעון. מדובר, בין היתר, בהעסקת חשמלאי במעון הפרטי של בני הזוג נתניהו בקיסריה, הוצאות חריגות על מזון והעסקת מטפלת סיעודית שהוצמדה לאביה של שרה נתניהו.