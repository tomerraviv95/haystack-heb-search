אלאור אזריה, החייל שהורשע בהריגת מחבל מנוטרל ונידון לשנה וחצי מאחורי סורג ובריח, אמר אמש (חמישי) כי הוא נכנס לכלא כשהוא מלא גאווה. "אני נכנס לכלא בראש מורם, אני אוהב את הארץ הזו בכל לבי. אסור שהמקרה שלי יפגע במוטיבציה להתגייס", אמר בהודעה מוקלטת בפייסבוק.בהתבטאות ראשונה מאז תחילת הפרשה אמר אזריה כי "אני מאמין שיכולתי לצאת זכאי, אבל המשפחה שלי ואני עברנו מסכת ייסורים במשך כמעט שנה וחצי, שעלתה להוריי בבריאותם, ואני רוצה לחזור לחיי שגרה כמה שיותר מהר. לכן אכנס לכלא לרצות את העונש שנגזר עליי ולא אפנה לבית המשפט העליון."מוקדם יותר היום פניתי לרמטכ"ל בבקשה שימתיק את עונשי. אני מקווה שיענה בחיוב. אני מרגיש צורך עז להודות לכם. עמדתם לצדי ולצד משפחתי, סייעתם כלכלית להגנתי וקיבלתם מכם תמיכה ואהבה אינסופיים. זה לא מובן מאליו. עם ישראל תודה, אני אוהב אתכם".לדברי אזריה, הוא מקווה שהמקרה שלו לא יפגע בצה"ל. "אני מבקש להעביר מסר לבני הנוער. יש לנו ארץ אחת. בואו נשמור עליה. אני לא רוצה לחשוב על האפשרות שהמוטיבציה שלכם נפגעה בגלל המקרה שלי. אסור שזה יקרה. לכו לקרבי, תתנדבו, תתרמו כמה שאתם רק יכולים למען העם והארץ. אין לנו ארץ אחרת. אני מבטיח לכם שפעלתי מתוך תחושת סכנה מיידית בזירת הפיגוע. אבל בית הדין אמר את דברו, ואנחנו חיים במדינת חוק, אז אני הולך לרצות את עונש המאסר שנגזר עליי בתקווה שיומתק".לסיום אמר אזריה: "חשוב לי להדגיש - גדלתי בבית ערכי ומוסרי. אם הייתי יודע שלמחבל אין מטען – לא הייתי יורה. חיי הלוחמים מסביב, והחיים שלי, עמדו לנגד עיניי בזירה. ואחרי הכול, אני נכנס בראש מורם. אני אוהב את הארץ הזו בכל לבי, אני אוהב את הצבא. אני אוהב אתכם, ושוב מודה לכם בכל לבי על כל מה שעשיתם למעני. תודה".היום, ארבעה ימים לאחר שערעורו על הרשעתו בהריגה נדחה, שלח אזריה בקשה לרמטכ"ל גדי איזנקוט להמתיק את עונשו – שנה וחצי מאסר. בכך, ויתר אזריה על האפשרות לבקש לערער פעם נוספת לבית המשפט העליון. אם לא תוגש בקשה לעיכוב ביצוע העונש, אזריה יחל לשאת בעונשו ביום רביעי הבא. בסמכות הרמטכ"ל לקבל את בקשתו של אזריה החל מ-7 בספטמברבמכתב ששיגר לרמטכ"ל ביקש אזריה כי העונש שהוטל עליו יומר בעבודות שירות. "אני רוצה לחזור לחיים רגילים, לשקם את חיי ואת חיי משפחתי", כתב אזריה. על הירי במחבל כתב כי "לו ידעתי מראש את שהתברר בדיעבד, שעל גוף המחבל לא היה מטען חבלה – לא הייתי יורה בו".