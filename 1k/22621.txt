דוד שרן, לשעבר ראש לשכתו של ראש הממשלה בנימין נתניהו, והיועץ האסטרטגי צחי ליבר, שוחררו היום (שלישי) למעצר בית של עשרה ימים בתנאים מגבילים. בנוסף לכך, הורחק שרן מכל משרד ממשלתי במשך 30 יום, ומקצא"א לשלושה שבועות, וכן הוא נדרש להפקיד את נשקו האישי למשך 90 יום.שרן נעצר בתחילת החודש בחשד שקיבל כספי שוחד בסך מאות אלפי שקלים מעד המדינה מיקי גנור בתמורה לקידום עסקאות ביטחוניות הקשורות לתאגיד טיסנקרופ אותו ייצג גנור. את התשלום קיבל שרן באמצעות חוזי העסקה פיקטיביים אשר הוסוו כתשלום ליועצים אסטרטגיים, ביניהם ליבר שחשוד כי העביר את הכספים מגנור לשרן.מוקדם יותר היום הותרו לפרסום שמותיהם של גרי חכים ואביעד שי שעוכבו שלשום לחקירה בחשד למעורבות בפרשה. השניים מקורבים לשר האנרגיה יובל שטייניץ. חכים הוא גיסו של השר ופעיל ליכוד ושי שימש כיועצו הפוליטי של שטייניץ בעת שזה כיהן כשר האוצר.במרכזה של פרשת הצוללות עומד מיקי גנור ששימש כנציג התאגיד הגרמני טיסנקרופ בעת שזה חתם על הסכם לעסקת מכירה של כלי שייט לישראל. גנור נעצר בתחילת חודש יולי בחשד לעבירות שוחד. יחד עימו נעצרו אישים בכירים ביניהם אבריאל בר-יוסף ששימש בעבר כמשנה לראש המטה לביטחון לאומי ודוד שמרון, פרקליטו של ראש הממשלה נתניהו. בשל החשדות הכבדים נגדו, חתם גנור בחודש יולי על הסכם עד מדינה במסגרתו הוא ירצה שנת מאסר אחת וישלם קנס של 10 מיליון ש"ח. מאז נחתם עימו ההסכם הביאה עדותו למעצרם של רבים, ביניהם דוד שרן וצחי ליבר.