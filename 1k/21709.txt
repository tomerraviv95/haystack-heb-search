פעיל בזרוע הצבאית של חמאס נהרג, ומספר אנשי חמאס נוספים, בפיגוע התאבדות שהתרחש הלילה (חמישי) וככל הנראה בוצע על ידי פעיל סלפי קיצוני באזור רפיח שבגבול עזה-מצרים. משרד הפנים של חמאס ברצועה הודיע כי כוח ביטחוני של חמאס, המוצב בגבול, עצר שני חשודים שהתקרבו לגבול עם מצרים, ואחד מהם פוצץ עצמו.באתר האינטרנט של העיתון הפלסטיני, אל-קודס, נמסר כי המחבל הוא פעיל דאעש, תושב רפיח הפלסטינית בשנות ה-20 לחייו, וכי הוא וחברו ניסו להסתנן מרצועת עזה לסיני. חמאס הכריז על כוננות ברפיח ובחאן יונס שבדרום רצועת עזה ומנגנוני הביטחון של הארגון פתחו בחקירה ונפרסו ברחובות.شاهد| الأجهزة الأمنية في رفح جنوبي قطاع غزة تشدد من إجراءاتها الأمنية عقب التفجير الذي وقع على الحدود مع مصر الليلة الماضية pic.twitter.com/Yqi4WDTl4O

משפחת המחבל המתאבד הודיעה כי היא מתנערת ממנו ומ"הפשע" שביצע, לדבריה, ולא תקים סוכת אבלים או תקיים טקס קבורה. הזרוע הצבאית של חמאס הודיעה כי לא תתרשל בהגנת פרויקט ההתנגדות מכל איום שהוא ולא תתרשל בעימות עם הסוטים מדרך הישר.חבר הפרלמנט של חמאס בעזה, מושיר אל-מסרי, גינה את הפיגוע ואמר כי מדובר בפשע ובמעשה פסול. לדבריו, חמאס יבוא חשבון עם כל מי שחושב לפגוע בביטחונה של רצועת עזה ולא יאפשר לפגוע בביטחון העם הפלסטיני. "דרך החשיבה הקיצונית הסוטה מדרך הישר פסולה בעם הפלסטיני והיא משרתת אך ורק את הכיבוש", אמר. גם בכיר בג'יהאד האסלאמי נאפז עזאם אמר כי מדובר באירוע מסוכן, אך ציין כי טיפול ביטחוני בלבד בבעיה לא יפתור אותה.