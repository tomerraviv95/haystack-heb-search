"אני סומכת במאה אחוזים על ראש הממשלה. הוא אדם הגון. לא מדובר כאן בפרשת הולילנד או במעטפות הכסף של טלנסקי". כך אמרה הבוקר (ראשון) שרת התרבות, מירי רגב, בראיון לתכנית "הבוקר הזה" ברשת ב' על החקירות סביב מקורבי ראש הממשלה. לטענתה, גורמים "בשמאל הקיצוני ובתקשורת" חברו כדי "להפיל את שלטון נתניהו והליכוד"."ראש הממשלה פרסם סרטון שבו הבהיר כי אין כלום ולא יהיה כלום", פתחה רגב את דבריה. "למרות עד המדינה, התמיכה הציבורית בנתניהו ובליכוד נותרה על 30 מנדטים, כך שאני מציעה לא להתרגש". השרה הציעה "לאלה שעובדים קשה כדי להפיל את נתניהו, להירגע ולשתות קפה או מים. מתקיים פה לינץ' של חלק מהתקשורת ומהאופוזיציה".רגב התייחסה לראיון מסוף השבוע של השחקנית רבקה מיכאלי, בו הביעה האחרונה תקווה כי "האנשים שחוששים לארץ הזו יתעוררו ויחזירו בכוח את מה שלקחו לנו בכוח". שרת התרבות אמרה: "הדברים האלה הם בדיוק הסיפור. בשמאל הקיצוני שכחו שדמוקרטיה היא לא בכוח, ושלטון מחליפים בקלפי, לא בכותרות בעיתונים".מנגד, יו"ר האופוזיציה, ח"כ יצחק הרצוג (המחנה הציוני), התראיין אף הוא לתכנית הבוקר והעריך כי ראש הממשלה ייאלץ לפרוש מתפקידו עוד לפני הגשת כתב אישום נגדו. "ככל שנערמות יותר פרשיות, כך כושר התפקוד של נתניהו נפגע", קבע הרצוג והוסיף: "אי אפשר לחשוב שבמצב כזה ראש הממשלה יכול לתפקד באופן נורמלי".על הטענות של נתניהו ושל חברי הליכוד כי מתבצע בו לינץ' תקשורתי, אמר הרצוג: "לינץ' זה ביטוי נוראי. ליצחק רבין עשו לינץ'. אין פה שום לינץ', אלא עובדות שעולות כל הזמן. הציבור רוצה ראש ממשלה פנוי ונקי כדי לקבל החלטות. מבחינה ציבורית, אם זה יימשך כך – הוא לא יוכל להמשיך ולתפקד. המערכת נעה באופן טבעי לעבר חילופי שלטון, ואני מקווה שכך יהיה".ביום שישי חלה התפתחות נוספת בפרשות מעונות ראש הממשלה וקבלת המתנות, כשראש הסגל של נתניהו לשעבר, ארי הרו, חתם על הסכם עד מדינה. הרו צפוי למסור מידע לחוקרים, ובתמורה הוא יזכה להקלה בעונש בתיק המתנהל בעניינו, ממנו עולה חשד כי הוא קידם אינטרסים של חברה בבעלותו במסגרת תפקידו הציבורי. הרו נחשד בעבירות של שוחד, מרמה, קשירת קשר לפשע והלבנת הון.