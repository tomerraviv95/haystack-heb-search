הפעלת ערוץ הכנסת לא תועבר לידי ערוץ 20  - כך נקבע היום (רביעי) בצו זמני שהוציא בג"ץ. לפי הוראה זו, חברת החדשות של ערוץ 2 תמשיך להפעילו, בהתאם למצב הנוכחי, עד להחלטה אחרת. הצו הוצא בעקבות בקשת המדינה לדחות את הדיון בעתירות שהגישו חדשות 2 וערוץ 10.לפי בקשת המדינה, הוחלט שיש מקום להביא את מכלול הטענות לדיון לפני המועצה לשידורי כבלים ולשידורי לווין בישיבתה מחר כדי לתת החלטה בהתאם. בג"ץ קבע כי יש לאפשר למועצה להשלים את תהליך קבלת ההחלטות המינהלי לפני הביקורת השיפוטית. עוד נקבע כי המועצה תמסור לבג"ץ הודעת עדכון עד ליום שני, ואחר כך יוחלט על המשך הטיפול בעתירות.חדשות 2 היתה אמורה להעביר את הפעלת ערוץ הכנסת לערוץ 20 ב-27 ביולי, לאחר שבחודש מאי זכה במכרז להפעלתו בעשור הקרוב תמורת 25 מיליון שקל בשנה. לטענת המתמודדות האחרות במכרז, RGE (בעלת ערוץ 10) וחדשות 2, המפעילה את הערוץ זה יותר מעשור, נפלו כשלים במכרז. לאחר זכיית ערוץ 20 במכרז נשמעו טענות כי הזכייה הוענקה לו על ידי חברי ועדת המכרז מטעמים פוליטיים.