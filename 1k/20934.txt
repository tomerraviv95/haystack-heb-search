ג'ארד קושנר, חתנו של נשיא ארצות הברית המשמש כיועץ בכיר בבית הלבן, העיד הערב (שני) בפני ועדת המודיעין של הסנאט האמריקני בנוגע לפרשת ההתערבות הרוסית בקמפיין הבחירות של טראמפ. קושנר הגיב לראשונה לחקירתו בפרשה והכחיש כל שיתוף פעולה עם רוסיה."אני אסיר תודה על ההזדמנות שניתנה לי לעבוד בנושאים חשובים כמו השלום במזרח התיכון", פתח קושנר את דבריו בוועדה. "מאז מרץ, אז החלו לעלות השאלות, הייתה עקבי בתשובותיי שאחלוק עם החוקרים את כל המידע שיש בי. המידע שסיפקתי יוכיח כי התנהלותי בקמפיין הייתה תקינה".חתנו של הנשיא, דונלד טראמפ, הוסיף בנחרצות: "אהיה ברור – לא שיתפתי פעולה רוסיה, ואני לא מכיר אף אחד בקמפיין שעשה זאת. לא היו יחסים לא ראויים, לא הסתמכתי על מימון רוסי בעסקיי. התנהלתי בשקיפות מלאה וסיפקתי את כל המידע שנדרש".מלבד העדות בסנאט, צפוי קושנר להופיע מחר גם בפני ועדת המודיעין של בית הנבחרים האמריקני, הבוחנת אף היא את הפרשה הנוגעת לקמפיין הבחירות של טראמפ בשנה שעברה. שני התשאולים, היום ומחר, יתקיימו בדלתיים סגורות.בהמשך השבוע צפויים להצטרף אישים נוספים למצעד המעידים בפני הסנאט. מחר יתייצבו בפני הוועדה למינוי שופטים בנו של הנשיא, דונלד טראמפ ג'וניור, ומי שניהל את קמפיין הבחירות של הנשיא, פול מנפורט. טרם נקבע אם עדותם תימסר בדלתיים פתוחות.