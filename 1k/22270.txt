חרף הלחץ המתמשך מבית ומחוץ על מנהיג הכורדים בצפון עיראק, מסעוד ברזאני, לבטל את משאל העם על עצמאות חבל כורדיסטן בעוד כשלושה שבועות, נראה כי המשאל ייערך כמתוכנן ב-25 בספטמבר.במסר לכורדים החיים בקופנהגן אמר ברזאני כי מטרת המשאל היא הקמת מדינה שתשמור על העם הכורדי מסכנות ומשברים. הוא הדגיש שעיראק לא הייתה מעולם מחוייבת לשותפות עם החבל הכורדי, ואף התנכרה לו. ברזאני הבהיר שהעם הכורדי לא מחויב לחיות בדו קיום עם עיראק והדגיש שהיחסים בין עיראק למדינת כורדיסטאן, לכשתקום, צריכים להיות של שתי מדינות שכנות שיחיו בדו קיום בכל התחומים, ובכלל זאת הכלכליים והמדיניים.עניין העצמאות הכורדית לא מעניין אך ורק את הערבים העיראקים והכורדים, אלא מעורר תקווה רבה גם בקרב היהודים הכורדים, שעדיין חיים באזור. בראיון לרדיו "סאווא" העריך נציג הקהילה היהודית בכורדיסטן העיראקית, שירזאד מאמסאני, כי מאות משפחות יהודיות חיות כיום בכורדיסטן העיראקית. חלקן שבו לאזור לאחר שנת 2003. לטענתו, המשפחות היהודיות העדיפו לחזור לכורדיסטן בשל הרכוש, הפרנסה וקרובי המשפחה שהשאירו שם.כעת, נוכח האפשרות שכורדיסטן תהפוך מדינה עצמאית, רבים מהיהודים דורשים את הזכויות שנשללו מהם לאורך השנים. "יהודי עיראק דורשים פיצויים על ההפסדים והנזקים שנגרמו להם בעקבות המדיניות שנקטו נגדם ממשלות עיראק בעבר", אומר מאמסאני. "ממשלות עיראק הן שנושאות באחריות לרדיפת היהודים, ולראייה – כיום בבגדאד חיים רק חמישה יהודים".נציג הקהילה היהודית בכורדיסטן העיראקית, שירזאד מאמסאניגם ארגון "המדינה האיסלאמית" (דאעש) אחראי לנזק רב שנגרם לדת ולתרבות היהודית באזור. אנשיו הרסו הרבה אתרים ומקומות פולחן יהודיים - הבולט שבהם הוא פיצוץ קבר יונה הנביא - וגנבו ממוסול עתיקות רבות הקשורות ליהדות.כיום פועלת הנציגות של היהודים בכורדיסטן העיראקית להשבת הזכויות שנשללו מהיהודים ובראשן הזכות לאזרחות והחזרת רכושם. מאמסאני טוען כי היהודים בכורדיסטן העיראקית זוכים כיום לחופש תרבות ודת, במיוחד לאחר שהחוק המגן על זכויות המיעוטים עבר בפרלמנט של הממשל הכורדי בצפון עיראק בשנת 2015, אבל לא כך המצב בעיראק בכללותה. "היהודים חיו פה 2,700 שנה. אנו דורשים ממשרד הדתות העיראקי להתייחס ליהדות כמו לכל שאר הדתות וכפי שגם הדבר מחייב בחוק", אומר מאמסאני.משאל העם על עצמאות הכורדים בצפון עיראק צפוי לא רק לחזק את כוחם של הכורדים, אלא גם את הקשר עם ישראל, שכן לדברי מאמסאני עצמאות כורדיסטן תסלול את הדרך לחיזוק הקשר התרבותי בין המדינות. "מקור הסמכות שלנו היא ירושלים", אומר מאמסאני. "היהודים פה שומרים על הדת שלהם, על התרבות וההיסטוריה זה 70 שנה. אם תקום מדינה כורדית נהיה מעוניינים בחילופי תרבויות בינינו לישראל".