על רקע התפטרותו של ליאור לוטן, שליחו המיוחד של ראש הממשלה בנימין נתניהו לענייני שבויים ונעדרים, אמר היום (שישי) שמחה גולדין, אביו של הדר, חלל צה"ל שגופתו נמצאת בידי חמאס, כי לוטן התפטר משום שקיבל אש בגב ולא בשל שחיקה כפי שנכתב בהודעת ההתפטרות הרשמית.בראיון לאמוץ שפירא בתכנית "הבוקר הזה" בכאן ב' אמר גולדין כי "ליאור לוטן זה לא אדם שנשחק, זה לא אדם שמתייאש וזה לא אדם שמבקש להחליף אותו לפני שהוא מסיים את תפקידו. ממה שאני מתרשם, כשליאור לוטן מנסה לחלץ את הדר ואורון הוא מקבל אש בגב ולכן לדעתי אחרי שלוש שנים הוא החליט שזהו".גולדין תקף את נתניהו ואמר כי הוא מפחד ללחוץ על החמאס: "ראש הממשלה לא רוצה להחזיר את הדר ואורון, הוא פוחד ללחוץ על החמאס, הוא פוחד שידביקו לו את מה שאתם קוראים עסקה. ראש הממשלה הזה שהוא זה ששחרר 1027 מחבלים בהסכם שעשה עם הנייה, והוא זה ששחרר את יחיא סנוואר והוא זה שצריך להביא את הדר ואורון חזרה".בהתייחסות לשר נפתלי בנט ולכך שרצונו הוא להיות שר הביטחון אמר שמחה גולדין כי בנט טען שתפקידו בקבינט הוא למנוע שחרור מחבלים, אך בפועל הממשלה משחררת מחבלים כל הזמן: "השר בנט רוצה להיות שר הביטחון. הוא מדבר גבוהה גבוהה עלינו, על משפחת גולדין. אני מכיר אותו מאז שהיה בן 20. הוא אומר שתפקידו בממשלה ובקבינט זה לדאוג שלא ישוחררו מחבלים. הממשלה הזאת מאז שהבן שלי נהרג ונחטף, משחררת מחבלים מהחמאס מהכלא כל הזמן".גולדין הוסיף כי "ממשלת ישראל מתחת לאף שלנו, המשפחות ושלכם העיתונאים, שחררה תשעה מחבלי חמאס עם דם על הידיים, ובספטמבר הולכים לשחרר את העשירי. אם יש לך שר בנט כזה, ויש לך ראש ממשלה כזה, ויש לך שר ביטחון שמתכנן עכשיו מלחמה נגד איראן ונגד סוריה, חושב שחייל נעדר, משפחתו צריכה לחכות 50 שנה כמו אלי כהן, זאת אומרת ששבויים ונעדרים לא מעניינים אותו בכלל. ערכי צה"ל, מה שנקרא רוח צה"ל, בשבילו זה רוח, עם שלישייה כזאת בקבינט, עם מי הוא יעבוד? עם מי ליאור לוטן יעבוד?"שמחה גולדין המשיך לדבר בטון חריף נגד הממשלה ואמר ש"אם ממשלת ישראל החליטה לשנות את המדיניות וחייל שנחטף, או נפל בשבי או נעדר, היא לא מחזירה אותו, אז היא צריכה להודיע את זה למשפחות. אנחנו משפחת גולדין הבנו את זה. שראש הממשלה, ששר הביטחון והרמטכ"ל יודיעו למשפחות שברגע שחייל צה"ל נחטף, נופל בשבי או נעדר אז מחכים 50 שנה בשביל להחזיר אותו, אנחנו המשפחות נתארגן ונעשה ביטוח. אני חונכתי על כך שצה"ל לא מפקיר חיילים, צה"ל לא משאיר חיילים מאחור וצה"ל מביא אותם חזרה בכל מצב. אם הממשלה הזאת מתייחסת לחיילים כמו לחבר'ה שנוסעים להודו, אז אני אארגן את המשפחות ונעשה ביטוח לחיילי צה"ל".