מסגד אל-אקצא נסגר היום (שבת) למתפללים, בעקבות פיגוע הירי שאירע אתמול בהר הבית, בו נהרגו שני שוטרים: רס"מ האיל סתאווי מהכפר מע'אר שבגליל ורס"מ כמיל שנאן, תושב חורפיש. החלטת ישראל למנוע כניסת מתפללים למסגד, הביאה לגינויים רבים בעולם הערבי.במסיבת עיתונאים של הווקף האיסלאמי בירושלים, אמר אחד מהמשתתפים: "איבדנו את השליטה על מסגד אל-אקצא בשל צעד התוקפנות של ישראל". המופתי של ירושלים, מוחמד חוסין, ששוחרר ממעצר והשתתף במסיבת העיתונאים, אמר כי פעולותיה של ישראל הן "הפרה של ההחלטות הבינלאומיות". המופתי קרא לכל המוסלמים ובני העם הפלסטיני להגיע למסגד ולהתפלל בו. משרד הווקף בירדן הוא זה שמנהל באופן רשמי את מתחם הר הבית, על כן נשמעו גינויים רבים במדינה השכנה בעקבות הצעד הישראלי של סגירת המתחם הקדוש. מאות בני אדם השתתפו אחר הצהריים בהפגנה שארגנה תנועת האחים המוסלמים בבירת הממלכה, רבת-עמון. המפגינים קראו לפתוח מיד את שערי מסגד אל-אקצא, נשאו דגלים של התנועה האיסלאמית וקראו בגנות ישראל.שר ההסברה של הממלכה, מוחמד אלמומיני, הודיע כי ארצו קראה לישראל לפתוח לאלתר את שערי המסגד. לדבריו, ירדן מנהלת מגעים קדחתניים כדי ללחוץ על ישראל בעניין.גם השר הירדני לענייני הקדשים אסלאמיים וואא'ל ערביאת, התייחס להחלטה, והזהיר כי ישראל תישא באחריות המלאה להמשך סגירתו של מסגד אל-אקצא למתפללים. לדבריו, מדובר בהתפתחות מסוכנת ובפגיעה בחופש הפולחן. הארגון לשיתוף פעולה אסלאמי פרסם גם הוא הודעה המגנה את החלטת ישראל לסגור את מסגד אל-אקצא, בה נכתב כי מדובר ב"פשע ותקדים מסוכן". בהודעה שפרסם מזכ"ל הארגון, יוסף בן אחמד אלעת'ימין, הוא הזהיר את ישראל ממה שכינה "ניסיון לקבוע עובדות חדשות בהר הבית".אתמול שוחחו ראש הממשלה, בנימין נתניהו, ויו"ר הרשות הפלסטינית, מחמוד עבאס. במהלך השיחה גינה עבאס את הפיגוע ועם זאת, ביקש מנתניהו לבטל את ההחלטה לסגור את הר הבית למתפללים. עבאס הזהיר את נתניהו מ"השלכות", שלדבריו עשויות לבוא בעקבות צעד כזה.