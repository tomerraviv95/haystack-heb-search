העברת מזון, טיפול רפואי ופינוי פצועים לישראל: דובר צה"ל מפרסם היום (רביעי) בפעם הראשונה חומרים המספקים הצצה לפעילות יחידת "שכנות טובה" של עוצבת הבשן בפיקוד הצפון. היחידה, שהוקמה ביוני 2016, מרכזת את הסיוע הישראלי לאזרחים סורים ברמת הגולן שסובלים מהלחימה הניטשת במדינה זה שש שנים וחצי.בסרטונים שהופצו נראים בין היתר אריזה והעברה של ציוד רפואי, תרופות, מוצרי מזון ודלק באמצעות משאיות אל מעבר לגבול. בנוסף לכך, פורסמו סרטונים המתעדים כמה מהפצועים הסורים שקיבלו טיפול בבתי חולים בישראל, בהם גם ילדים שנכנסו לארץ ביחד עם אמהותיהם.אנשי רפואה של צה"ל מעניקים טיפול לפצועים סורים (צילום: דובר צה"ל)חיילים מפנים פצוע סורי לקבלת טיפול בישראל (צילום: דובר צה"ל)לפי נתוני צה"ל, מאז 2013 - אז החלה ישראל לסייע לראשונה לפצועים מסוריה - הוכנסו 3,000 בני אדם לישראל לצורך קבלת טיפול.  70% מהפצועים הועברו למרכז הרפואי לגליל המערבי בנהריה, 20% מהם לבית החולים זיו שבצפת והיתר הגיעו לבתי החולים הנוספים בצפון הארץ.במסגרת פעילותה, יחידת "שכנות טובה" מספקת לאזרחים סורים בגולן סיוע רפואי הכולל העברת תרופות וציוד רפואי דוגמת אינקובטורים, מכונות הנשמה ואמבולנסים. בנוסף, הועברו כ-456 אלף ליטר של דלק, גנרטורים, צינורות וציוד בנייה. בצה"ל אומרים כי מאז הקמתה, ביצעה היחידה יותר מ-150 מבצעי סיוע. בכנס הרצליה שנערך ביוני שעבר, התייחס הרמטכ"ל, גדי אייזנקוט, לסיוע ואמר כי "זוהי החובה הבסיסית שלנו כשכנים וכיהודים".