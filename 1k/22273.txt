1,200 תלמידי בית הספר "משותף חוף הכרמל" במעגן מיכאל לא פתחו היום את שנת הלימודים החדשה בשל שיפוצים נרחבים במבנה בית הספר. "הגעתי ביום ראשון שעבר לאסוף ספרים וכשנכנסתי לבית הספר, ראיתי שהוא בעצם הפך לאתר בנייה", סיפרה ל"כאן באמת" עינת גזית, אם לשתי בנות שלומדות בבית הספר."השיפוצים הם במבנה המרכזי של התיכון, ומצאנו שם אתר בנייה, פיגומים, ברזנטים ופועלים מסתובבים". השיפוצים בבית הספר החלו ב-20 באוגוסט, שבועיים לפני תחילת הלימודים, והם כוללים שיפוץ נרחב של אזורים עיקריים, כמו הספרייה, חדר המורים ועשר כיתות לימוד. לטענת ההורים, השיפוצים החלו בסוף החופש הגדול בשל ביורוקרטיה. "המועצה התחילה את העבודות באיחור מכל מיני סיבות שאנחנו לא כל כך מבינים", מספר איתי גיל, שבתו לומדת בבית הספר. "הם לא הסבירו לנו למה, אמרו שזה מכל מיני סיבות כמו בחירת הקבלן וחתימת החוזה. בתכנון נכון היה אפשר להתחיל את זה ביולי או ב-20 ביוני ובחודשיים של החופש הגדול היה אפשר לסיים את מרבית העבודה. פה חיכו עם זה עד הרגע האחרון ועכשיו אנחנו לא יכולים לפתוח את שנת הלימודים בגלל זה".בית הספר "משותף חוף הכרמל"לפי אתר בית הספר, התקבל אתמול בערב אישור בטיחות, אך הלימודים לא נפתחו היום בשל רצון המועצה האזורית חוף הכרמל ומשרד החינוך לוודא בטיחות מרבית. הלימודים צפויים להיפתח מחר. עם זאת, לטענת הורים המצב בבית הספר עדיין מהווה סכנה. "המצב שם, מבחינת בטיחות, הוא פשוט סכנה לתלמידים ויש גם סכנה לפועלים עצמם", מספר ירון אלקלעי, אב לשלושה ילדים שלומדים בבית הספר ושמכהן כממונה בטיחות במתקן התפלה בחדרה. "הפועלים עובדים על פיגומים שאסור להם לעלות עליהם בכלל. היו שם מלא מפגעים, כמו חוטי חשמל שמחוברים באיזולירבנד. מבחינתי, בתור ממונה בטיחות, זה היה ממש מזעזע מה שהלך שם. מישהו נרדם שם בשמירה".לפי חוזר מנכ"ל של משרד החינוך, האחראית על ביצוע השיפוצים בבית הספר היא המועצה האזורית, במקרה זה המועצה של חוף הכרמל. עם זאת, לטענת ההורים אף אחד לא מפקח על השיפוצים בבית הספר. "אין מנהל פרויקט ואין עם מי לדבר", מספרת גזית. "לא היה אף אחד שלקח אחריות על המפלצת הזו. בחוזר מנכ"ל יש חוקים מאוד ברורים, ואף אחד מהדברים האלו לא התקיימו. אין שם דבר בסיסי כמו שלט אתר בנייה עם שם הקבלן ומפקח הבנייה. אם לא היינו מרימים קול צעקה, הילדים שלנו היו מגיעים לבית הספר".לטענת בית הספר והמועצה, האזורית הלימודים צפויים להתחדש מחר. השיפוצים עצמם צפויים להסתיים רק בסוף אוקטובר. "אנחנו מחכים שכל הדרישות שלנו יענו", אומרת גזית. "בלי הדרישות האלו לא נוכל להתחיל את שנת הלימודים. אנחנו רוצים שאזור הבנייה יהיה מגודר, שתהיה הפרדה ושלא ילמדו בשטח השיפוצים. צריך להיות פיקוח, קב"ט באזור ומאבטח. אסור שיהיה מגע בין הפועלים לתלמידים". דרישה נוספת של ההורים היא העסקת חברת ניקיון חדשה, לאחר שהקודמת עזבה.בית הספר "משותף חוף הכרמל""איך אפשר לפתוח את השנה כשאין דברים בסייסים? התלמידים ישבו על הכיסאות ויקומו לבנים, כי הכל מלא אבק ואין חברת ניקיון", מסכם אלקלעי. "גם אם יאטמו את אזור השיפוץ ולא יתנו לתלמידים להיכנס לשם, עדיין המצב שם ממש עצוב. זה לא הגיוני ששבועיים לפני תחילת הלימודים מתחילים שיפוץ. והשיפוץ שם ענק, אין שם מקום בלי פיגום. אחרי שעשינו רעש התחילו לשים שם גדר איסכורית, אבל אם איזה ילד ידחוף את החבר שלו על הגדר, יחתכו לו האצבעות. זה חד כמו סכין יפנית. זה משהו שאני בתור ממונה בטיחות, אני לא מאמין שאני רואה. המצב שם מסוכן, המצב שם רעוע, המצב שם מפחיד ואין עם מי לדבר. הם אומרים, נו אז יהיה קצת מלוכלך, אז מה אתם עושים מזה רעש?".מהמועצה האזורית חוף הכרמל נמסר כי "בית הספר המשותף יפתח את שנת הלימודים מחר תוך כדי המשך עבודות שיפוץ המבנה המרכזי שימשכו עד סוף אוקטובר. המועצה פועלת בשיתוף פעולה מלא וישיר עם הנהלת ביה"ס, יו"ר ועד ההורים וצוות היגוי ההורים, מקבלים יחדיו החלטות ודרכי פעולה על מנת לצמצם את אי הנוחות הזמנית בביה"ס. המועצה לא תתפשר בשום שלב על נושא הבטיחות וביטחון התלמידים! כפועל יוצא מכך, המבנה המרכזי יהיה סגור עד לסיום השיפוץ וסביבו מוקמת גדר איסכורית קשיחה בגובה 2 מ׳ שתבודד בין חצר בית הספר לבין ״אתר הבנייה״ כך גם משני צידי הכניסות הפעילות של המבנה יוקמו גדרות קשיחות. האגף המשופץ יהיה סגור ומבודד ולא תתאפשר כניסה ויציאה אליו. שאר הכיתות תהיינה פעילות. החלונות של הכיתות הפעילות יאטמו באיסכורית כדי לבודד בין פנים הכיתות לבין העבודה החיצונית על מעטפת המבנה. במקרים בהם העבודה החיצונית תפריע לשגרת הלימודים, יהיה תיאום בין מנהל הפרויקט לבין ההנהלה ההנהלה ו/או הלימודים יוסטו בהתאם. במקביל, מחלקת הביטחון של המועצה תערך עם תכנית אבטחה וכוח אדם לתקופת השיפוץ. כלל רשימת הפועלים העובדים במתחם ביה"ס ייבדקו על ידי משטרת ישראל".ממשרד החינוך נמסר כי "פתיחת שנת הלימודים בבית הספר נדחתה ביום, כדי לאפשר את סיום עבודות הבטיחות. יועץ בטיחות של המשרד עוקב מקרוב אחר התקדמות עבודות הרשות המקומית, כדי לאפשר למידה בטוחה בבית הספר. יום הלימודים החסר יוחזר במהלך השנה".מבית הספר "משותף חוף הכרמל" לא נמסרה תגובה.