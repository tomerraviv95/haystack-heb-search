המשטרה מתקשה לאתר את הפלסטיני שהותקף לכאורה על ידי דובר ארגון "שוברים שתיקה", דין יששכרוף. גורמים במשטרה טוענים כי החקירה אמנם נמשכת, אולם בתקופה האחרונה מנסים החוקרים ללא הצלחה לאתר את הפלסטיני, מכיוון ששמו וזהותו לא ידועים למשטרה.ההערכות הן כי הסיכויים לאתר את הפלסטיני קלושים. אם המצב לא ישתנה - כפי שנראה כעת - התיק ככל הנראה ייסגר.לפני כחודש נחקר יששכרוף במשטרה, לאחר שפורסם סרטון בו הודה דובר "שוברים שתיקה" כי הכה פלסטיני במהלך שירותו הצבאי. לאחר פרסום הסרטון דרשה שרת המשפטים, איילת שקד, לפתוח בחקירה נגד יששכרוף.בארגן "שוברים שתיקה" זעמו על חקירת הדובר ואמרו כי "לשקד לא באמת אכפת מפלסטינים, מצדק או ממוסר, וכל רצונה הוא לפגוע בשוברים שתיקה ובדרך להפוך את משרד המשפטים והפרקליטות לכלי רדיפה פוליטית". הם הוסיפו כי "כל הניסיונות של הממשלה להשתיק אותנו עד כה נכשלו, וגם חקירות לא מרתיעות אותנו".