נשיא המדינה, ראובן ריבלין, נפגש היום (חמישי) בגרמניה עם הקנצלרית, אנגלה מרקל. ריבלין התריע בפני מרקל כי התבססותה של איראן בסוריה ובמדינות נוספות במזרח התיכון "מהווה איום ישיר על ישראל, ועלולה לדרדר את האזור כולו למלחמה"."איראן היא גורם חתרני, שמוביל את התבססות הציר השיעי בסוריה ובמזרח התיכון כולו", אמר ריבלין למרקל, "זה מהווה איום ישיר על היציבות האזורית". על רקע הדיווחים בדבר תקיפה ישראלית במחסן נשק בסוריה, אמר הנשיא לקנצלרית גרמניה כי "תשתית הנשק שבה מתחמש חיזבאללה תחייב את מדינת ישראל להגיב".ריבלין עם הקנצלרית אנגלה מרקל (צילום: עמוס בן גרשום, לע"מ)בהודעה מטעם לשכתו של ריבלין, נאמר כי הנשיא הודה למרקל גם על התרומה של גרמניה לביטחון ישראל – בין היתר בתחום הצוללות, "שתרומתן קריטית". הוא הבטיח כי ישראל תסייע למדינות העולם "במשימה החשובה והראויה להבסתו של דאעש".נשיא המדינה אמר את הדברים בגרמניה שעות לאחר שסוריה הודיעה כי ישראל הפציצה מתקן צבאי בסמוך לעיר חמה, המזוהה כאתר לפיתוח נשק כימי. הצבא הסורי אף הזהיר כי לתקיפה הישראלית יהיו "השלכות", וכי היא מערערת את יציבות האזור. הבוקר התבטא בנושא האלוף במילואים עמירם לוין, שאמר בראיון ל"צברי וקיטל" בכאן ב' כי ייתכן שישראל צריכה לתכנן מלחמת מנע נגד חיזבאללה, על רקע ההישגים האחרונים של משטר אסד בסוריה. "אני אומר זאת בזהירות, מבלי להכיר את כל הנתונים, אבל ייתכן שישראל צריכה להתחיל לשקול את זה", אמר לוין."אם נצא מנקודת הנחה שהמטרה היא להשיג יציבות בגבול הסורי ולנטרל את איום חיבזאללה – אז ייתכן שישראל צריכה להתחיל לשקול, או אפילו לתכנן מלחמת מנע", אמר לוין. הוא העריך כי "אם המצב בסוריה יתייצב, ואכן האיראנים יישארו שם - המלחמה הבאה נגדם תהיה קשה הרבה יותר".