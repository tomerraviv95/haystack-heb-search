בכיר עיריית נתניה שנעצר הבוקר (שלישי) הוא סגן ראש העירייה שמעון שר. בית משפט השלום בראשון לציון האריך את מעצרו עד יום שישי, בהסכמתו.הבוקר עיכבה המשטרה את שר לחקירה, בחשד לביצוע עבירות שוחד, מרמה והפרת אמונים במסגרת תפקידו כסג ראש העיר וכיו"ר הוועדה לתכנון ובניה בעירייה. בלשי היחידה הארצית לחקירות הונאה ערכו חיפושים בביתו, על מנת לתפוס מסמכים הקושרים אותו לעבירות המיוחסות לו.על פי החשד, שר קידם פרויקטים של קבלנים תמורת קבלת טובות הנאה. מדובר בחקירה חדשה של שר, שכבר נעצר בעבר והתיק בעניינו הועבר לפרקליטות לקבלת החלטה.בחודש מארס האחרון הודיעה המשטרה, כי היא ממליצה להעמיד לדין את ראש העירייה מרים פיירברג בעבירות שוחד, מרמה והפרת אמונים, לאחר גיבוש תשתית ראייתית בתום החקירה. בפרשה היו מעורבים חשודים נוספים, בהם קבלנים ואנשי עסקים. פיירברג נעצרה, והושעתה למשך חודשיים מלשכתה בעירייה.בחקירה עלה שפיירברג ובני משפחתה קיבלו מיזמים הטבות שונות, וכי בני המשפחה פעלו באופן שיטתי ומובנה, שכלל מערכות יחסים המבוססות על שוחד בינם לבין גורמים שפעלו בעיר.