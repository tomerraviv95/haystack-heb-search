קוריאה הדרומית הודיעה לפנות בוקר (שני) כי ערכה תרגיל צבאי גדול שדימה תקיפת אתר גרעין בקוריאה הצפונית, בתגובה לניסוי הגרעיני האחרון שביצעה פיונגיאנג בפצצת מימן. על פי הודעת צבא קוריאה הדרומית, התרגיל כלל ירי באש חיה, שיגור טיל בליסטי ומטוסי אף-15 – וכי המטרות שאליהן נורתה האש נמצאות במרחק זהה אל אתר הגרעין של השכנה מצפון. צבא קוריאה הדרומית הבהיר כי התרגיל האחרון התבצע על ידו, אולם יתקיימו תרגילים נוספים בהשתתפות כוחות מצבא ארה"ב המוצבים במדינה. הבוקר הודיע צבא קוריאה הדרומית כי נראה שקוריאה הצפונית מתכוננת לשגר טיל בליסטי, ייתכן כי מדובר בטיל בליסטי בין-יבשתי.פיונגינאג פרסמה הודעת תגובה חריפה לתרגיל של שכנתה: "הדרום פותח את שערי הגהינום בתרגיליו החדשים. על הדרום להפסיק מעשים חסרי טעם או שנמחה את קוריאה הדרומית מעל האדמה".התרגיל של צבא קוריאה הדרומיתקוריאה הדרומית תפרוס זמנית ארבעה משגרי אנטי טילים אמריקאים מסוג THAAD, שיוצבו במתחם סאונגיו שמדרום לסיאול. כרגע ישנם שני משגרים במתחם, ולא ידוע מתי יועברו המשגרים החדשים לשם. בסין מתנגדים למערכת הגנה זו מכיוון שהרדאר שלה מסוגל לחדור לטריטוריה שלה ופוגע בביטחונה. גם רוסיה הביעה את התנגדותה למהלך. סגן שר החוץ הרוסי, סרגיי ריבקוב, אמר כי הדבר "יעורר שאלות בנוגע לתגובתנו באופן בלתי נמנע", וכי רוסיה "אף פעם לא הסתירה את דעתה השלילית" בנושא. לפי משרד החוץ הקוריאני, הניסוי הגרעיני שביצע משטרו של קים ז'ונג און היה בעוצמה של 50 קילוטון - יותר מפי שניים מהפצצה שהטילה ארצות הברית על נגאסקי במלחמת העולם השנייה. המשרד הסיני לביטחון גרעיני מסר בהתייחס לניסוי כי לא זיהה חומר רדיואקטיבי בגבול עם קוריאה הצפונית אחריו. לפי המשרד, 14 תחנות מדידה לאורך ארבעה מחוזות שונים לא מצאו כל עדות להשפעה סביבתית. מועצת הביטחון של האו"ם צפויה להתכנס היום בעקבות הניסוי של קוריאה הצפונית, לבקשת ארצות הברית, יפן, בריטניה, צרפת וקוריאה הדרומית. דיפלומטים אמרו לסוכנות הידיעות רויטרס כי ייתכן שחברי המועצה ישקלו את החרפת הסנקציות הקיימות על הדיקטטורה ויחרימו את ייצוא הטקסטיל, את חברת התעופה הלאומית ולעצור את אספקת הנפט לממשלה ולצבא. עוד נמסר כי מועצת הביטחון תשקול למנוע מאזרחי קוריאה הצפונית מלעבוד מחוץ למדינה ולהוסיף בכירים בשלטון לרשימה שחורה כדי להקפיא את נכסיהם ולמנוע מהם לטוס לארצות אחרות.ברזיל, רוסיה, הודו, סין ודרום אפריקה גינו את הניסוי הגרעיני, אך קראו לפתור את המשבר בצורה דיפלומטית. משרד החוץ של סין אף הודיע כי הגיש מחאה רשמית לקוריאה הצפונית. גם מצרים פרסמה גינוי לניסוי, ובכך הייתה למדינה הערבית הראשונה שעושה כן. אמש הזהיר שר ההגנה של ארצות הברית, ג'ים מאטיס, כי "כל איום על ארה"ב, אחת מהטריטוריות שלה או בנות בריתה, יוביל לתגובה צבאית נרחבת". הוא הוסיף כי "אנחנו לא שואפים להשמיד את קוריאה הצפונית, אך יש לנו את היכולת לעשות זאת".לדברי מאטיס, על קים ז'ונג און להקשיב ל"קול המאוחד שיוצא ממועצת הביטחון של האו"ם", שלפיו כל החברות המועצה מסכימות על התוקפנות מצידה של קוריאה הצפונית, ומאוחדות במחויבותן להסרת האיום הגרעיני מחצי האי הקוריאני.נשיא ארצות הברית, דונלד טראמפ התייחס גם כן לניסוי הגרעיני של קוריאה הצפונית והזהיר כי פיונגיאנג מסכנת את ארצו. "המילים והפעולות שלהם יוצרות סביבה עוינת ומסוכנת כלפי ארצות הברית", צייץ טראמפ בחשבון הטוויטר שלו.