בית המשפט העליון קבע היום (רביעי) בפסיקה תקדימית כי חובת תשלום מזונות תתחלק באופן שווה על האם והאב בהתאם ליכולת הכלכלית במקרים של משמורת משותפת. זאת בניגוד לברירת המחדל כיום, ולפיה האב מחויב לעשות כן באופן אוטומטי.הפסיקה התקבלה פה אחד בהרכב מורחב של שבעה שופטים. היא קובעת כי תשלום מזונות לילדים בני שש עד 15 ייעשה בהתאם ליכולת הכלכלית היחסית של בני הזוג מכלל המקורות העומדים לרשותם, לרבות שכר עבודה.ההחלטה ניתנה בעניינים של שני תיקים שבהם בתי המשפט לענייני משפחה הטילו על אב תשלום של חלק יחסי מההוצאות ההכרחיות של הקטינים וכן תשלום על מדור (מקום מגורים ואחזקתו). עתה, עם הפסיקה החדשה, הטיפול בעניינים יוחזר לבית המשפט לענייני משפחה כדי שישובו וידרשו לקביעת חלוקת נטל המזונות.חברת הכנסת מירב בן ארי (כולנו), יו"ר ועדת המשנה לענייני מזונות, בירכה על הפסיקה. "כבר במושב הקודם הגשתי הצעת חוק בעניין. אין ספק כי הגיע הזמן לאזן את תשלומי המזונות בין הגבר לאישה ולהתחשב במבחן ההכנסה של כל אחד מהצדדים, אך גם בזמן השהות של הילד עם כל אחד מההורים".חבר הכנסת יואב קיש (הליכוד), יוזם ההצעה לשינוי חוק המזונות ולביטול חזקת הגיל הרך, הוסיף כי "פסיקת בית המשפט העליון היא בשורה היסטורית וצודקת. מדובר בהחלטה שתמנע עיוות חסר הגיון, שפוגע בראש ובראשונה בילדים". 