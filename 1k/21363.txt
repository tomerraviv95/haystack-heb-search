שר הפנים אריה דרעי ייחקר בימים הקרובים שוב ביחידת להב 433. זו תהיה חקירתו הרביעית במשטרה בחשד לעבירות מרמה והפרת אמונים, בהלבנת הון ובעבירות מס. רעייתו, יפה דרעי, תיחקר במקביל אליו ביום שלישי הקרוב, כפי שפורסם לראשונה ב"כאן 11" בשבוע שעבר.בחקירתו צפוי דרעי להיחקר על שתי עסקאות. הראשונה, מכירה של קרקע בירושלים בשיתוף בן משפחתו, ובשנייה על בניית וילה משפחתית בספסופה. על פי החשד, חלק מהעבירות ביצע דרעי לאחר שחרורו מהכלא, ולפני שחזר לחיים הפוליטיים בשנת 2012.כפי שפורסם בשבוע שעבר בחדשות הערב ב"כאן 11", דרעי נחשד בתחילה גם בשוחד, סביב תשלום מאיש עסקים בקשר לחברת הייעוץ שלו, אולם חשד זה לא הוזכר ברשימת החשדות הרשמית ודרעי לא הוזהר שוב בנושא בהמשך החקירה.החקירות מתמקדות עד כה בעיקר בעבירות כלכליות ועבירות מס, ונציגי רשות המסים יושבים לצד חוקרי המשטרה בזמן החקירות בלהב 433. כמו כן צפויות התפתחויות נוספות בחקירה בשבועות הקרובים.אחרי חקירתו האחרונה הבהיר דרעי כי ישתף פעולה עם החוקרים. "שיתפתי פעולה באופן מלא ועניתי על כל שאלות החוקרים. יש לי אמון במערכת אכיפת החוק", אמר.