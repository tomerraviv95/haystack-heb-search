שרת המשפטים, איילת שקד, התייחסה היום (שישי) לחוק יסוד: החקיקה שהיא יוזמת, ביחד עם שר החינוך, נפתלי בנט, בטקס הסיום של מירוץ "בשביל הבנים הדרוזים" בגליל התחתון. היא הסבירה כי החוק המתוכנן יגדיר את היחסים בין הרשויות בישראל.לדבריה, החוק יסדיר את סמכותו של בית המשפט לבטל חוקים - סמכות שעד כה הוא נטל לעצמו - אך תהיה בו פסקת התגברות שתאפשר לכנסת לחוקק פעם שנייה חוק שנפסל בבג"צ. שקד הוסיפה כי החוק גם יעגן את הליכי החקיקה שהוסדרו עד היום רק במסגרת תקנון הכנסת.אתמול חשפו בנט ושקד את התכנית המשפטית, שמטרתה השלמת חוקה לישראל, אשר תביא, לטענתם, להשבת האיזון בין שלוש הרשויות בישראל. התכנית גובשה לטענתם נוכח שורה של פסקי דין שניתנו לאחרונה על ידי בית המשפט העליון והפרו את הסטטוס קוו שהתקיים לאורך שנים בין הרשויות המחוקקת והמבצעת לרשות השופטת.התכנית תכלול את שני הפרקים החסרים בחוקה הישראלית: חוק יסוד "הלאום", אשר יהווה את פרק העקרונות בחוקה והוא כבר בעיצומו של הליך החקיקה, וחוק יסוד "החקיקה", אשר יצטרף לחוקי היסוד: הכנסת, הממשלה והשפיטה. חוק יסוד החקיקה החדש יכלול בתוכו פסקת התגברות המסדירה מצבים בהם בית המשפט פסל חוק והכנסת שבה ומחוקקת אותו בתנאים מסויימים.סעיפים נוספים בחוק יסוד החקיקה יקבעו את הדרך המיוחדת בה יש לחוקק חוקי יסוד ואת העובדה כי אלה אינם נתונים לביקורת שיפוטית כפי שמקובל ברוב מדינות העולם.השר בנט התייחס ליוזמה ואמר כי ״בתקופה האחרונה בג״צ פסל חוקי כנסת והחלטות ממשלה כמו המתווה להוצאת המסתננים, חוק התקציב ושלילת תושבות של אנשי חמאס". הוא הוסיף: "מצב חדש זה, בו ביטול חוקים הפך לדבר שבשיגרה, ייאלץ אותנו, המחוקקים שנבחרנו על ידי הציבור, לפעול להשיב את האיזון הראוי בין הרשויות. ואת זאת אנו עושים היום".השרה שקד אמרה כי "חוק יסוד החקיקה יגדיר בצורה ברורה את גבולות הביקורת השיפוטית, את הליך החקיקה וחקיקת חוקי יסוד ואת הדיאלוג בין בית המשפט והכנסת. החוק צריך להתגבש בהסכמה ציבורית רחבה ככל שניתן״.בתגובה ליוזמת החוק, פרסמה "התנועה למשילות ודמוקרטיה" הודעה המברכת את החוק: "המשבר החוקתי החריף שיצר בג"ץ בסדרת הפסיקות האחרונה שלו, מחייב את כל נבחרי הציבור להתגייס לפעולה. המהלך של בנט ושקד לחקיקת חוק יסוד החקיקה ולצמצום סמכויות בג"ץ הוא נדבך חיוני בדרך להשבת המשילות והדמוקרטיה למדינת ישראל". סגן שר הביטחון, אלי בן דהן (הבית היהודי), בירך גם הוא על החוק, באירוע 90 שנה לשדה יעקב: "פסקי הדין האחרונים מוכיחים מעל לכל ספק שבג"צ פועל לשנות את צביון המדינה היהודית ויש להגביל אותו. החקיקה שלנו נועדה להבהיר מחדש לבג"צ שנבחרי הציבור בכנסת ישראל הם אלה שצריכים להכריע בסוגיות ערכיות וקביעת מדיניות".חברת הכנסת, ציפי לבני (המחנה הציוני), ביקרה בחריפות את היוזמה ואמרה כי בנט ושקד לא מבקשים חוקה, אלא "הרס הדמוקרטיה ובית המשפט העליון". לדבריה, צריך להתייצב מול "הדי-9 של הבית היהודי". חבר הכנסת, נחמן שי (המחנה הציוני), אמר כי בנא ושקד "מבקשים לשתק את בית המשפט העליון בישראל, ובכך להפר כמובן האיזון בין הרשויות, בעיקר כדי שיוכלו להמשיך ולהתפרע ולשחוק את יסודותיה הדמוקרטיות של מדינת ישראל".