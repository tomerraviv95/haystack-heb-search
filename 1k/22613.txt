שר הביטחון לשעבר משה (בוגי) יעלון התייחס בצהריים (שלישי) להתגברות ההשפעה האיראנית במזרח התיכון ואמר כי "(המנהיג העליון של איראן) חמינאי ולא נסראללה הוא שיקבל את ההחלטה לפתוח במלחמה נגד ישראל". לדבריו, "אם העולם חפץ חיים הוא צריך וחייב להילחם בטרור. צריך לקרוא להפעלת לחץ על המשטר הזה".יעלון, שהתראיין לתוכנית "בחצי היום" בכאן ב', אמר כי "איראן מנצלת את המצב כדי לקנות שליטה ואף הגמוניה באזור באופן שמאיים לא רק על האינטרסים אלא על יציבות המזרח התיכון והעולם. איך העולם נותן למדיניות מהסוג שבו המשטר האיראני חטף את לבנון – אין לי הגדרה אחרת. ממשלת לבנון איננה רלוונטית בקבלת החלטה למלחמה או שלום איתנו. העולם שותק ויש פה בעיה".יעלון הוסיף כי "המשטר האיראני מפיץ נשק וטרור ויש לזה הוכחות יומיומיות: משלוחים לחיזבאללה, משלוחים לחות'ים בתימן. האמריקנים מכירים את זה וזו סיבה להטלת סנקציות. מי שחושש להתעמת עם זה בשלב מוקדם מקבל את קוריאה הצפונית גרעינית".בהתייחס למדיניות ישראל למלחמה בסוריה אמר יעלון כי "יש לנו קווים אדומים וברגע שמאיימים על אינטרסים שלנו זכותנו להגן על עצמנו בכוחות עצמנו. יעלון הבהיר כי אינו יודע מי ביצע את התקיפה המיוחסת לישראל בשבוע שעבר, אך אמר כי "הדבר משרת אותנו".בנוגע לעסקת חילופי שבויים עם חמאס אמר שר הביטחון לשעבר כי "עלינו לפעול ככל יכולתנו להשיב את הנעדרים אך אין לשחרר מחבלים תמורת גופות". לדבריו, "טענתה המרכזית של משפחת גולדין היא שיש להפעיל לחץ על חמאס ואני מסכים איתה. הדבר הכי גרוע הוא כשהמשפחות מאבדות אמון בשלטון".עוד אמר יעלון בראיון כי הוא "יופתע לחלוטין" אם יתברר שיש "משהו פלילי" עם השר יובל שטייניץ בתיק הצוללות. "עצם העובדה שעובדים סביבך אנשים שזה סדר העדיפויות שלהם והם נחקרים בחשד וכולי, גם סביב ראש הממשלה וסביב שטייניץ, אותי זה מדאיג ומעציב".לדבריו, "הרבה כסף עבר במשרד הביטחון אבל אף אחד מהאנשים שסביבי ואני מאמין שזה יישאר כך לא חשוד בפרשה. ואם ראש הממשלה או שר, הסביבה הקרובה שלהם עד כדי כך נגועה, אז אם הם לא ידעו שילכו הביתה. אם הם כן ידעו - שילכו לבית הכלא".