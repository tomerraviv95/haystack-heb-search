נשיא ארצות הברית, דונלד טראמפ, השיב היום (שישי) למסר המאיים של שליט קוריאה הצפונית קים ג'ונג און, וכינה אותו בציוץ בטוויטר "אדם שברור כי הוא משוגע". טראמפ כתב את הדברים לאחר שהשליט הצפון קוריאני כינה אותו מוקדם יותר "חולה נפש".הנשיא האמריקני האשים את ג'ונג און בפשעים נגד עמו וכתב: "קים ג'ונג און של קוריאה הצפונית, שברור כי הוא אדם משוגע שאין לו בעיה להרעיב או להרוג את עמו, ייבחן כפי שלא נבחן מעולם!".הבוקר פרסם קים ג'ונג און הודעה חריגה בעקבות נאומו של טראמפ באו"ם ביום שלישי, ואמר כי נשיא ארצות הברית הוא "חולה נפש שהכריז נגדנו מלחמה". הדיקטטור הצפון קוריאני איים כי מדינתו תגיב לאיום של טראמפ להשמיד אותה "באופן הנוקשה ביותר שנרשם בהיסטוריה".מוקדם יותר הביע דובר הקרמלין הרוסי, דימיטרי פסקוב, דאגה רבה בעקבות ההסלמה הנוספת בעימות שבין וושינגטון לבין פיונגיאנג. "המצב הולך ומחמיר בגלל הצהרות טיפשיות ומלאות באיומים", אמר הדובר במסיבת עיתונאים במוסקבה. לדברי פסקוב, "אנו מודאגים מההסלמה, שנגרמת בעקבות רטוריקת מלחמה מתמשכת של ארצות הברית וקוריאה הצפונית. רוסיה משוכנעת שאין שום חלופה לבעיה של קוריאה הצפונית מלבד פתרון מדיני ודיפלומטי".גם דובר משרד החוץ הסיני, לו קאנג, הביע חשש מחילופי האיומים בין הצדדים וקרא לארצות הברית ולקוריאה הצפונית לשמור על איפוק. לצד זאת, הבהיר קאנג כי סין "מתנגדת לסנקציות חד-צדדיות מחוץ למסגרת המוסדרת של האו"ם".בהודעה שפורסמה הבוקר בטלוויזיה הרשמית במדינה, הגיב מנהיג קוריאה הצפונית על נאום טראמפ בעצרת הכללית של האו"ם השבוע, ואמר: "זו הייתה הצהרת המלחמה הפראית ביותר בהיסטוריה". על האיום של נשיא ארצות הברית להשמיד את קוריאה הצפונית אם לא תהיה ברירה אחרת, אמר קים ג'ונג און:  "יותר מאשר להפחיד או לעצור בעדי, שכנעו אותי עוד יותר שהדרך שבחרתי היא הדרך הנכונה ושבה יש להמשיך".במקביל, שר החוץ של קוריאה הצפונית, רי יונג הו, איים הבוקר כי פיונגיאנג עשויה לבצע בקרוב ניסוי בפצצת מימן באוקיינוס השקט. יונג הו צוטט בסוכנות הידיעות הרשמית של קוריאה הדרומית, גם כן בתגובה לאיום שהשמיע טראמפ ביום שלישי.