ראש המועצה המקומית מבשרת ציון, יורם שמעון, הוא האדם שעוכב הבוקר (ראשון) לחקירה בחשד שנתן לאיש העסקים רמי לוי פטור מהיטלי השבחה בשווי 20 מיליון שקלים. שמעון שוחרר למעצר בית של חמישה ימים והורחק מבניין המועצה לחודשיים. לוי עצמו, שחשוד במתן שוחד, מרמה והפרת אמונים, שוחרר למעצר בית בן שלושה ימים. שמעון נחקר הבוקר ביחידת להב 433 במשטרה, בחשד למרמה והפרת אמונים. בין היתר, ראש המועצה חשוד שפעל למתן פטור מהיטל השבחה לקניון שבנה לוי במבשרת ציון. באותו קניון הועסקה אשתו של שמעון כמנהלת שיווק, וגם היא נחקרה הבוקר.ראש המועצה חשוד גם במתן הטבות בסכומי עתק לחברה המנהלת עיתון מקומי, שאותו ניהל אדם המקורב לו שעוכב גם כן לחקירה. בין ההטבות הללו זיכיון שניתן ללא מכרז למכירת שלטי פרסום ביישוב וכן זיכיון לניהול עסקים אחרים. בעקבות המעצר הופסק בבורסה בתל אביב המסחר במניית החברה שבבעלותו של לוי.עיכובם לחקירה של המעורבים בפרשה הגיע בתום חקירה סמויה שניהלה המשטרה במשך כמה חודשים, בחשד להתנהלות פסולה של בכירים במועצה מול נציגיו של לוי. בשבועות האחרונים אף פשטה המשטרה על משרדי המועצה, החרימה מסמכים ועיכבה לחקירה חבר מועצה. עורך הדין גדי טל המייצג את לוי מסר כי מרשו "השיב ומסר הסברים לכל השאלות שעליהן נשאל. אנו סומכים על רשויות החקירה שתעשנה עבודתן נאמנה ותגענה למסקנה כי לא נפל רבב במעשיו של מר לוי".