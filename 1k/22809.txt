גבר בן 46 טבע למוות הערב (שני) בנהר הירדן באזור הכנרת לאחר שחילץ את בתו שנקלעה למצוקה במים. המקרה התרחש סמוך לגשר אריק שמצפון לכנרת. האיש בילה במקום עם משפחתו, ובשלב מסוים ראה כי בתו, בת 16, נקלעה למצוקה במים. הוא נכנס לנהר וחילץ את בתו בשלום, אך טבע. צוות מתנדבים מיחידת חילוץ גולן וחובשי מד"א שהוזעקו למקום ביצעו בו פעולות החייאה אך נאלצו לקבוע את מותו. נסיבות הארוע נבדקות. זהו המקרה השני בתוך כמה ימים שבו טובעים בני אדם בנהר. בסוף השבוע טבעו שני נערים בני 17 בירדן ונפגעו אנושות. השניים, תושבי חורה, נכנסו לנהר ליד גשר יוסף הסמוך לשדה נחמיה ונסחפו וטבעו. חבריהם משו אותם מהמים והזעיקו עזרה. צוותי מד"א שהגיעו למקום ביצעו בשניים פעולות החייאה והשיבו להם את הדופק. לאחר מכן הם פונו במסוק אל בית החולים זיו בצפת. 