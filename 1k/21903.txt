לפני שמונה חודשים הורשע ניצב-משנה ידידיה סבג בעבירות של התנהגות שאינה הולמת קצין לאחר שהטריד באופן בוטה אחות שכולה. הוא נענש בנזיפה חמורה, פיצוי והורדת בדרגה לשלושה חודשים. הערב (שלישי) פרסמו בחדשות הערב בכאן 11 כי למרות ההאשמות וחרף מכתב שהגישה המתלוננת למפכ"ל המשטרה בנושא, סבג לא הושעה מתפקידו אפילו ליום אחד.במסגרת עונשו, פיצה ניצב משנה סבג את המתלוננת בעשרות אלפי ש"ח במסגרת הליך אזרחי סודי. הוא הגיש ערעור לבית הדין למשמעת ואמש, בדיון האחרון, הותיר בית הדין את גובה הפיצויים ואת הנזיפה החמור שהטיל על סבג. עם זאת, בוטל סעיף ההורדה בדרגה. חרף העובדה שהשופטים קבעו כי מדובר בכשל ערכי ובהתנהגות שפוגעת באמון הציבור במשטרה, וחרף מכתב שהגישה המתלוננת למפכ"ל המשטרה בנוגע למסר העולה מהשארת הקצין בתפקידו, לפי שעה הוא לא הושעה ולו ליום אחד.ממשטרת ישראל נמסר: הקצין נשפט והורשע בבית הדין למשמעת של המשטרה. ככל שמחלקת משמעת תמצא לנכון להמליץ על צעדים פיקודיים נוספים הם יובאו לדיון והחלטה.