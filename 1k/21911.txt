במשרד האוצר פועלים כדי לשנות פסיקה של בית הדין הארצי לעבודה מחודש יוני האחרון, המחייבת להשוות את שכר השוטרים ואנשי שב"ס לזה של משרתי הקבע בצה"ל. הבוקר (רביעי) פורסם בכאן ב' כי פסיקתו של השופט אורן שגב, בה קיבל עתירה מטעם פנסיונרים של המשטרה, מאלצת את האוצר להעמיד סכום של כ-5 מיליארד שקלים כדי ליישם את החלטת בית הדין – סכום אותו מתקשים במשרד לגייס.מאחורי העתירה שהגישו השוטרים והסוהרים עומדת החלטת ממשלה משנת 1979, הקובעת כי שכרם יושווה לזה של משרתי הקבע בצה"ל. כחלק מההחלטה, הוקמה בזמנו ועדה שאחראית לעקוב אחרי שינויים בתנאי השכר בצבא ולקבוע את אופן החלתם גם על אנשי המשטרה ושב"ס. ואולם, לפני 10 שנים, הוחלט להעניק למשרתי הקבע תגמול מיוחד בגין אי-ביטחון תעסוקתי – מבלי להחילו על המשטרה ועל שב"ס, בניגוד לקביעה כי שכרם צריך להיות שווה.בתגובתה לעתירה, הסבירה המדינה כי מדובר בתוספת שכר ייחודית למשרתי הקבע שאינה רלוונטית למשטרה ולשב"ס, משום שאנשי הקבע סובלים מאי-ביטחון תעסוקתי שלא קיים ביתר הגופים. השופט, אורן שגב, דחה כאמור את הטענה הזו והורה להחיל את המענק גם על השוטרים ואנשי השב"ס. פסיקתו מעמידה את משרד האוצר בפני קושי רב להעמיד את הסכום הנדרש, הנאמד בכ-5 מיליארד שקלים.השופט שגב מתח ביקורת על התנהלות המדינה בסוגיה, והבהיר כי "אין לוועדת המעקב הסמכות להרהר אחרי החלטת הממשלה ולהחליט אם להחילה על שכר השוטרים והסוהרים - אלא אך ורק כיצד להחילה. אין לוועדה את הפריבילגיה שלא להחליט". הוא הורה לוועדה לדון בדרכים ליישם את החלטת הממשלה ולהשוות את השכר כנדרש.במשרד האוצר מנסים לפתור את הסוגיה וכבר הגישו ערעור לבית הדין הארצי לעבודה, בתקווה שיתקבל, ולו בחלקו. במקביל, מנסים אנשי המשרד לחפש אחר פתרונות אחרים לחוסר בתקציב בעקבות פסיקת בית הדין.