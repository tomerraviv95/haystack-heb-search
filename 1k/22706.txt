נשיא המדינה ראובן ריבלין אמר הבוקר (חמישי) במלאת שנה למותו של קודמו בתפקיד שמעון פרס כי ישראל חייבת לו רבות על תרומתו לביטחון המדינה. "אין ישראלי שלא חב לך על תרומתך לביטחון הלאומי ומעל לכל על הקמת קריית המחקר בדימונה, הקריה הנושאת את שמך ומעולם לא זכית באור מן ההפקר", אמר בטקס האזכרה הממלכתי בהר הרצל. בין הנוכחים היו גם ראש ממשלת בריטניה לשעבר טוני בלייר.לדברי ריבלין, "מעולם לא נפרדת מאמונתך הנועזת ומהאמונה בהעזה, שני צירופי מילים בהם הספדת את מורך ורבך דוד בן גוריון. מילים שהיטיבו לתאר אותך לא פחות מאשר אותו, את דרך עשייתך, את הלהט המופלא בעיניך, את הידיעה הברורה והבוטחת שלך בכך שההיסטוריה נרשמת על ידי מי שיודעים לדמיין אופק גם בתוך חדר סגור".עוד אמר הנשיא כי  "היו רגעים רבים, רבים מדי, שבהם לא קל היה להיות שמעון פרס, אבל אתה תמיד האמנת בעצמך, בשליחות שלך, במשימה המוטלת עליך. תודה לך שמעון. תודה על מה שהיית, תודה על מה שעשית, תודה על שחלמת, תודה על שיזמת. ותדע, חביבי, די עצוב לנו בלעדיך, ולא רק לנו, בעולם כולו רבים הם הזוכרים אותך וחסרים וכואבים עד מאוד".חמי פרס, בנו של הנשיא המנוח, אמר כי המלחמה האחרונה של אביו הייתה על השלום וכי היא החשובה ביותר למדינת ישראל. לדבריו, אביו האמין שהקרב על השלום דורש אומץ גדול יותר מהקרב על המלחמה.פרס, בן 93 במותו, היה נשיא המדינה בשנים 2014-2007 וראש הממשלה בשנים 1986-1984 ואחרי רצח יצחק רבין ב-1995. פרס מילא שורה ארוכה של תפקידים בפוליטיקה הישראלית והיה מעמודי התווך שלה. בגיל 29 הוא היה מנכ"ל משרד הביטחון והיה מעורב בהקמת הכור הגרעיני בדימונה והתעשייה האווירית. בהמשך כיהן כשר הביטחון, ובמשרדים אחרים. ב-1985, כראש הממשלה, הוא הוביל את התוכנית לייצוב המשק שסבל מאינפלציה גבוהה מאוד. ב-1992 הוא מונה לשר החוץ בממשלת רבין והיה מאדריכלי הסכם אוסלו. ב-2007 נבחר לנשיא המדינה ובכך סיים כמעט 48 שנות כהונה רצופות כחבר כנסת. לאחר הנשיאות ועד מותו עמד בראש מרכז פרס לשלום ומילא תפקידים נוספים.