המוזיקאי אמיר פרישר גוטמן ביקש לתרום את איבריו לאחר מותו, באמצעות חתימה על כרטיס "אדי". היום (שני) ביקשה משפחתו לתרום את קרניות עיניו בלבד, מכיוון שלא היה ניתן לתרום איברים נוספים בשל מצבו הרפואי.בתוך כך, יממה לאחר שעלתה לרשת, העצומה למען "חוק אמיר פרישר גוטמן" הגיעה ליעדה של 50 אלף חתימות. משתתפים העצומה דורשים להעביר חוק שיאפשר למשפחות חד-מיניות לאמץ ילדים. לפני מותו, לקח פרישר גוטמן חלק פעיל במאבק ויצא בתקיפות נגד עמדת המדינה בנושא.אתמול נקבע מותו של פרישר גוטמן, והוא בן 41, יום אחרי שטבע בחוף בלתי מוכרז בעתלית. הזמר נמשה מהמים כשמצבו קשה, לאחר שקפץ לעזרת אחייניתו שנסחפה עם המים ונקלע למצוקה. מותו נקבע בבית החולים רמב"ם שבחיפה, שם אושפז למשך יממה.ב-2016 אובחן גוטמן כחולה סרטן ועבר סדרת טיפולים כימותרפיים ארוכה, אולם התברר כי האבחנה הייתה שגויה.שרת התרבות מירי רגב ספדה לפרישר גוטמן: "זהו יום מעונן לתרבות הישראלית. הגלים שסחפו את אמיר אל מותו, סחפו את כולנו למערבולת של צער וגם של זכרון. התמודדותו, ניצחון רוחו בשנתיים האחרונות וגם במותו ישאירו חותמם בכולנו".הזמר הראל סקעת כתב בדף האינסטגרם שלו, לאחר שנקבע מותו של גוטמן: "אמשיך להתפלל בשבילך, רק שהפעם אבקש מאלוהים שייתן לך מכל הטוב והחמלה כפי שמגיע לאיש שלבו היה טהור, טוב ואמיץ כמו שלך". מנחה הטלוויזיה אסי עזר כתב: "הלב נשבר עליו, על משפחתו ועל הגורל האכזר".פרישר גוטמן נולד כאמיר פייגר ב-1976 בקרית חיים. בהמשך הוא קיצר את שם משפחתו ל"פיי" והוסיף את שם משפחתו של סבו מצד אמו, גוטמן. ב-1997 הוא הצטרף ללהקת הבנים "היי פייב" שזכתה לפופולריות רבה ונבחרה ללהקת השנה שלוש שנים ברציפות. אחרי פירוק הלהקה בשנת 2000, פרישר גוטמן הוציא שני אלבומי סולו, השתתף בפסטיגלים והפקות שונות ואף חיבר שירים לזמרים אחרים שזכו במקום הראשון בפסטיגל. פרישר גוטמן ביים במהלך השנים עשרות הצגות, בעיקר לילדים, כיכב במחזות זמר כמו "מרי לו" ו"הלהקה" של תאטרון הבימה והנחה כמה תוכניות טלוויזיה.