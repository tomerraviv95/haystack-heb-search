היועץ המשפטי לממשלה, אביחי מנדלבליט, הודיע הבוקר (שישי) לרעיית ראש הממשלה שרה נתניהו כי יגיש נגדה כתב אישום בכפוף לשימוע בפרשת הארוחות.לפי החשד, החל משנת 2010 ובמשך שנתיים וחצי פעלה נתניהו ליצירת מצג שווא שלפיו במעון ראש הממשלה בירושלים לא מועסקות מבשלות, אף שבפועל כן היו. בדרך זו הוצאו לכאורה במרמה מהמדינה מאות ארוחות ממסעדות ומשפים בשווי של כ-360 אלף שקלים. לפי משרד המשפטים, "בשל כך שוקל היועץ המשפטי לממשלה להעמיד לדין את גברת נתניהו בעבירות קבלת דבר במרמה בנסיבות מחמירות, ועבירות מרמה והפרת אמונים". גם עזרא סיידוף, עובד משרד ראש הממשלה, יואשם בכפוף לשימוע על חלקו בפרשה זו ואחרות. עוד נמסר כי "ההחלטה התקבלה לאחר שהיועץ המשפטי לממשלה בחן את חומר הראיות בתיק, ולאחר ששמע את עמדות הגורמים הרלוונטיים וכן הובאה בפניו גם המלצת פרקליט המדינה ופרקליטות מחוז ירושלים לשקול הגשת כתב אישום נגד גברת נתניהו בכפוף לשימוע".לעומת זאת, בשאר הפרשות שנבדקו כמו מימון הטיפול הסיעודי באביה והחשמלאי, הוחלט שלא להעמיד לדין את נתניהו בעיקר בשל היעדר ראיות. ראש הממשלה בנימין נתניהו הגיב להחלטה בדף הפייסבוק שלו וכתב: "ההוצאות על מזון וארוחות מוזמנות בחמגשיות התנפחו באורח פלא בתקופתו של עד המדינה מני נפתלי כאב הבית, וצנחו באורח פלא כשעזב. למה ההוצאות זינקו דווקא בשנים האלה? מי אכל או לקח את הכמות העצומה הזו חמגשיות וארוחות, שהספיקה לקבוצת כדורגל? בוודאי לא משפחת נתניהו. שתבינו, על זה מתבסס כל הסיפור נגד רעיית ראש הממשלה".נתניהו הוסיף כי "סיפרו לנו על רהיטי הגן, החשמלאי, הבקבוקים, המלצרים, המטפלת - נשאר בסוף רק הסיפור ההזוי והשקרי של החמגשיות שאת רובן המכריע הזמין מני נפתלי. גם זה יתנדף בשימוע".מטעמה של משפחת נתניהו נמסר אמש כי ״הטענות כנגד רעיית ראש הממשלה הן אבסורדיות ויוכחו כמופרכות. שרה נתניהו היא אישה אמיצה וישרה ומעולם לא נפל פגם כלשהו במעשיה".