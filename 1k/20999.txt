צה"ל הכריז היום (רביעי) על "בית המכפלה" בחברון שטח צבאי סגור, בעקבות התבצרותם של עשרות מתנחלים בתוך הבית מאז שעות הערב אתמול. הלילה הנחה ראש הממשלה, בנימין נתניהו, את שר הביטחון, אביגדור ליברמן, שלא לפנות את המתבצרים מהבית.אתמול התמקמו בתוך הבית עשרות מתנחלים ללא תיאום עם כוחות הביטחון. כוחות צבא ומשטרה מוצבים באזור ומונעים כניסה של אנשים נוספים למבנה. במהלך היום ימתינו הכוחות להמשך ההנחיות של הדרג המדיני בנושא.המתנחלים טוענים כי רכשו את בית המכפלה, אף על פי שהוא אינו רשום על שמם. לאחרונה הורתה ועדת ערר לחדש את הליך בקשת הרישום שהם הגישו, לאחר שזו כבר נפסלה לפני כשנתיים. מבחינת המדינה, הם אינם רשאים להתגורר בבית בלי אישור מהדרג המדיני והביטחוני.שלמה לוינגר, תושב חברון הנמצא בבית אמר הבוקר בראיון לתוכנית "קלמן ליברמן" בכאן ב', כי "נכון שאין לנו את חתימת שר הביטחון אך אנו מקווים שזה יקרה בקרוב. מבחינת החוק עמדנו בכל מה שנדרש". לוינגר הוסיף כי הוא אינו מתרגש מכך שהבית הוכרז שטח צבאי סגור. "גם על בית השלום הכריזו ונכנסנו. אני מאמין שהממשלה תתעשת". במארס 2012 אוכלס בית המכפלה ב-15 משפחות, אולם לאחר שבוע הוא פונה ונאטם בהוראת שר הביטחון דאז, אהוד ברק. מאז העניין מצוי בהליכים משפטיים.בספטמבר 2013, לאחר פיגוע סמוך למערת המכפלה שבו נהרג חייל צה"ל, הורה ראש הממשלה בנימין נתניהו לאכלס את הבית. בהצהרתו אז אמר נתניהו: "מי שינסה לעקור אותנו מעיר אבותינו ישיג את ההפך. נמשיך ביד אחת להילחם בטרור ולפגוע במחבלים, ונמשיך ביד השנייה לחזק את ההתיישבות".