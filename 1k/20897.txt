הקבינט המדיני-ביטחוני מתכנס כעת (ראשון) על מנת לדון במתיחות בהר הבית ובתגובה לפיגוע בהתנחלות חלמיש שאירע שלשום (שישי), ובו נרצחו יוסף סלומון וילדיו חיה ואלעד. לפני הדיון אמרו שרים בקבינט כי הפיגוע התאפשר בשל מחדל של משרד הביטחון, שלא העביר תקציב להתקנת מצלמות ביישוב. לדבריהם, התקנת האמצעים הייתה מונעת את הפיגוע. לטענות הללו מצטרפים גם בכירים במועצת יש"ע. לטענתם, המשרד מתמהמה חודשים ארוכים עם ביצוע ההחלטה להתקין מצלמות מסביב לחלמיש.במהלך הדיון הערב, צפוי הקבינט לשקול גם את החלופות הביטחוניות שיעניקו פתרון בכניסה להר הבית, ובמסגרת כך את החלפת הגלאי המתכות שהוצבו בכניסות להר בשבוע שעבר.כ-1,200 בני אדם ליוו הערב למנוחות את שלושת הנרצחים בפיגוע. הם הובאו לקבורה בנוכחות בני משפחה, אנשי ציבור וחברים בבית העלמין במודיעין. גם הסבתא טובה, שנפצעה באורח בינוני בפיגוע, הגיעה להלווייה.ממשרד הביטחון נמסר בתגובה: "מערכת הביטחון מקיימת בשנה האחרונה עבודות נרחבות לחיזוק מרכיבי הביטחון ביישוב חלמיש. במסגרת זו כבר הוקף הישוב בגדר התראה אלקטרונית ושודרגה תאורת הביטחון בישוב. חלקו האחרון של הפרויקט תוכנן, ללא קשר לפיגוע הרצחני, להתבצע בזמן הקרוב".