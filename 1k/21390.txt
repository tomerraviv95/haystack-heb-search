שר האוצר, משה כחלון, הודיע היום (שני) על פתיחת הגרלה נוספת לרכישת כ-15 אלף דירות במסגרת תכנית מחיר למשתכן, שתיערך בחודש הבא. בנוסף לכך, בהודעה שהועברה בשידור חי בדף הפייסבוק שלו, בישר כחלון לעוקביו כי תוצאות ההגרלה הקודמת תוכרזנה מחר במקום בשבוע הבא, וגם מתח ביקורת חריפה על רקע החלטת בג"ץ לבטל את חוק מס לדירה שלישית.כחלון טען כי ההגרלה שתיפתח בחודש הבא תהיה "הגרלת ענק, אטרקטיבית לא פחות מהקודמת". במסגרתה, יוכלו הזכאים המשתייכים לסדרה א' בתכנית לרכוש דירות בבאר שבע, ראשון לציון, מודיעין, נתניה, שוהם, בית דגן, רמת גן, אור יהודה ואשקלון. גם המגזר הערבי ייכלל בהגרלה, והזוכים בה יוכלו לרכוש בדירה באחד מהיישובים: נצרת, סכנין או כפר מנדא. כחלון אמר כי עד השנה, אמורים בסך הכל לזכות בדירות 45 אלף זוגות.מלבד זאת, לפי הודעת שר האוצר, זוגות שהשתתפו במחזור הראשון של הגרלת מחיר למשתכן, יקבלו כבר מחר הודעות למכשירי הטלפון שלהם אם עלו בגורל ויוכלו לרכוש דירה במחיר מוזל. התוצאות, שאמורות היו להימסר רק בשבוע הבא, תהיינה זמינות גם באתר משרד האוצר. כחלון ציין כי צפויים לזכות בהגרלה 15 אלף זוגות מתוך כ-42 אלף שהשתתפו בה.השר כחלון התייחס גם לביטול חוק הדגל של מפלגתו, חוק מס לדירה שלישית, ואמר: "ב-24 השעות האחרונות אנו חווים התקפות מכל הכיוונים, וזה לא חדש. יש קבוצות אינטרסנטים שלא רוצות שנצליח ונאבקות בנו יומיום באמצעות לוביסטים, תקשורת, קבלנים ומאמרים. אנחנו לא נכנעים, אלא להיפך – זה רק מחזק אותנו עוד יותר. אלה קבוצות אינטרסנטים שמנסות לייאש אתכם".אמש קבע בג"ץ באופן חריג כי החוק למס על ריבוי דירות יחזור לדיון בוועדת הכספים של הכנסתבשל פגם בהליך החקיקה. השופט נועם סולברג כתב כי מפרוטוקול הדיון בוועדת הכספים עולה כי "לכל אורך הדיון בוועדה, האיצו נציגי הממשלה שוב ושוב ועימם כמה מחברי הקואליציה - ולעתים גם יו"ר הוועדה - בחברי הכנסת שלא להערים קשיים לא לשאול לא לחקור ולא לדרוש - כדי להגיע לאישור הצעת החוק".בתגובה, כחלון פנה ליו"ר ועדת הכספים, ח"כ משה גפני, בבקשה לכנס דיון מחדש בהצעת החוק בכוונה לקיימו בחודש הקרוב במהלך פגרת הכנסת. לפני חודש הודיע יו"ר הקואליציה דוד ביטן כי ראש הממשלה והקואליציה יתמכו בחוק אם יובא לדיון מחדש. 