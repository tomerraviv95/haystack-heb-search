הבית הלבן יבקש מהקונגרס לאשר חבילת סיוע ראשונה לשיקום הנזקים שגרמה הסופה הארווי בהיקף של קרוב לשישה מיליארד דולר - כך מדווחים הבוקר (שישי) בכלי התקשורת האמריקנים . מדובר בחלק קטן בלבד מההיקף הכולל של הנזק, שעל פי הערכות צפוי לעלות יותר מ-150 מיליארד דולר, בדומה לנזק שנגרם מן הסופה קטרינה לפני 12 שנים.דוברת הבית הלבן, שרה האקבי סנדרס, הודיעה כי נשיא ארצות הברית, דונלד טראמפ, יתרום מיליון דולר מכספו כדי לסייע לנפגעי הסופה. השבוע נסע הנשיא האמריקני לטקסס יחד עם פמלייתו על מנת לפקח על עבודות החילוץ והפינוי.מניין ההרוגים בעקבות הסופה הטרופית עלה ל-38. על פי הערכות שונות, מספר הקורבנות בסופה עשוי אף לגדול יותר. מהרשויות נמסר כי קיים קושי להעריך את מספר הנפגעים וכן את כמות הבתים שניזוקו, משום שישנם אזורים שצוותי החילוץ עדיין מתקשים להגיע אליהם בשל ההצפות הכבדות. תושבים רבים שנלכדו בבתיהם חולצו בידי שכנים ומתנדבים שהגיעו לאזורים המוצפים באמצעות סירות. הרשויות הפדרליות בארה"ב מעריכות, כי ייתכן שמספר התושבים שייאלצו לפנות את בתיהם בטקסס והמדינות הסמוכות יגיע לעשרות אלפים.הסופה "הארווי", שהחלה כהוריקן שפגע בחופי טקסס והפכה לסופה טרופית ככל שהתקדמה צפונה לתוך היבשת, שברה את שיא המשקעים שירד מאז תחילת המדידות בארה"ב בעקבות פגיעת סופה, לאחר שבאזור נמדדו 1.295 מטר מים. לפי גורמים ברשויות המטאורולגיות בארה"ב, הוצף יותר מרבע ממחוז האריס, שבו מתגוררים כ-4.5 מיליון תושבי העיר יוסטון והפרברים הסמוכים לה. כעת הסופה את דרכה לכיוון לואיזיאנה, שנפגעה קשות בעקבות ההוריקן קתרינה לפני 12 שנה.