הפנטגון דיווח הערב (שבת) כי מפציצים אמריקניים מסוג B-1B מלווים על ידי מטוסי F-15 טסו היום במפגן כוח בשמי המים המזרחיים של קוריאה הצפונית. זוהי הגיחה הצפונית ביותר באזור המפורז בה טסו מטוסים אמריקניים מעל חופי קוריאה הצפונית במאה ה-21. מנגד, שר החוץ של צפון קוריאה אמר כי "ביקור הטילים שלנו בכל רחבי ארצות הברית - בלתי נמנע". דוברת הפנטגון דיינה וויט אמרה כי מטרת המטס היא להעביר מסר ברור לקוריאה הצפונית על האפשרויות הצבאיות הרבות שעומדות בפני הנשיא דונלד טראמפ במשבר בין שתי המדינות. הדבר, אמרה, "מדגיש את הרצינות שאנו מייחסים להתנהגות הפזיזה (של פיונגיאנג)". מפגן הכוח בא בתגובה לרעידות האדמה שהורגשו ביום בדיקטטורה המבודדת, שעוררו חשד שפיונגיאנג ערכה ניסוי גרעיני נוסף. עם זאת, סין, קוריאה הדרומית והארגון העולמי לניטור ניסויים גרעיניים הודיעו כי הרעש היה טבעי. ניסויים קודמים שביצעה קוריאה הצפונית גרמו לרעידות אדמה. העצרת בפיונגיאנג נגד ארה"ב, היום (צילום: אי-פי)שר החוץ של קוריאה הצפונית, רי יונג הו, אמר הערב כי "ביקור הטילים שלנו בכל רחבי ארצות הברית - בלתי נמנע". רי גידף את נשיא ארצות הברית בנאום בעצרת הכללית של האו"ם וכינה אותו "חולה נפש מגלומן, נשיא הרשע, מהמר מזדקן והאיום החמור ביותר לשלום העולם". הוא אמר כי ארצו היא "אומה גרעינית אחראית" שתפעל רק נגד מדינות שיתקפו אותה וציין כי קוריאה הצפונית אינה זקוקה להכרה מצד העולם כמעצמה גרעינית. הוא גינה את החלטות מועצת הביטחון והסנקציות נגד ארצו כצביעות ודו פרצופיות של גוף המייצג מדינות שדואגות לאינטרסים שלהן עצמן. היום הודיעה סין, המעצמה הקרובה ביותר לקוריאה הצפונית, כי תגביל את ייבוא הנפט והטקסטיל למדינה. עם זאת, בייג'ין מוסיפה לקרוא לקיים שיח דיפלומטי לפתרון המשבר הבינלאומי. ואולם בינתיים, מנהיגי ארצות הברית וקוריאה הצפונית מטיחים עלבונות הדדיים. אתמול כינה טראמפ את קים "אדם שברור כי הוא משוגע". לפני כן, השליט הצפון קוריאני כינה אותו "חולה נפש". מאות אלפי בני אדם השתתפו היום בעצרת בפיונגיאנג נגד ארצות הברית. המשתתפים הניפו שלטים בהם נראו טילים עם הכיתוב "נגן עד המוות, מאוחדים בלב אחד". עוד נכתב כי "האמריקנים האימפריאליסטים צריכים לראות את כוח ארצנו" ו"אנא תנו לנו את הפקודה".