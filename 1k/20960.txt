נשיא ארצות הברית דונלד טראמפ תקף היום (שלישי) את התובע הכללי ג'ף סשנס. "(הוא) בחר עמדה חלשה מאוד בנוגע לפשעיה של הילרי קלינטון (האימיילים והשרת של הוועידה הדמוקרטית) ומדליפי המידע", צייץ בחשבון הטוויטר שלו.טראמפ זועם על סשנז מאז שהאחרון פסל את עצמו מלחקור את מעורבותה של רוסיה בבחירות לנשיאות ארה"ב, ולפי דיווחים הוא אף שוקל לפטרו. טראמפ תקף גם את ראש הבולשת הפדרלית (ה-FBI) בפועל אנדרו מקייב. "הבעיה היא שהאדם שהאחראי על חקירת הילרי קיבל 700 אלף דולר מהילרי למען אשתו", כתב.בציוץ נוסף התייחס לעדותו של חתנו, ג'ראד קושנר, שטען בפני ועדת המודיעין של הסנאט כי פעל בשקיפות. "קושנר תפקד מצוין אתמול והוכיח שהוא לא שיתף פעולה עם הרוסים. ציד מכשפות. הבא בתור, בארון טראמפ בן ה-11!", כתב. הקרמלין במוסקבה הבהיר היום כי הבנקאי הרוסי שנפגש עם קושנר לא פעל בשירות השלטון ברוסיה. אתמול אמר חתנו של טראמפ: "אהיה ברור – לא שיתפתי פעולה עם רוסיה, ואני לא מכיר אף אחד בקמפיין שעשה זאת. לא היו יחסים לא ראויים, לא הסתמכתי על מימון רוסי בעסקיי. התנהלתי בשקיפות מלאה וסיפקתי את כל המידע שנדרש".מלבד העדות בסנאט, צפוי קושנר להופיע היום גם בפני ועדת המודיעין של בית הנבחרים האמריקני, הבוחנת אף היא את הפרשה הנוגעת לקמפיין הבחירות של טראמפ בשנה שעברה.