שר החוץ של ירדן, איימן ספדי, התראיין הערב (רביעי) לרשת סקיי בערבית ואמר כי המלך עבדאללה מוביל מהלכים לפתרון המשבר ולהשבת השקט לירושלים. לדבריו, המלך שוחח בנושא עם השליח האמריקני, ג'ייסון גרינבלט ועם נשיא הרשות הפלסטינית, מחמוד עבאס. ספדי אמר כי התוואי המתגבש יכלול את ביטול כל הצעדים שנקטה ישראל בהר הבית מאז תחילת המשבר וטען כי עד כה הושגה התקדמות מסוימת. הוא הדגיש כי "אם לא נצליח להשיב את השקט לירושלים, הדבר יביא לגל נוסף של אלימות שיביא אסון על כולם".ספדי התייחס בראיון גם לתקרית ברבת עמון, בה נהרגו שני ירדנים מירי של מאבטח ישראלי. הוא אמר כי היה קשה לחקור את המקרה משום שמדובר במבנה השייך לשגרירות ישראל והוא חוסה תחת חסינות דיפלומטית. לדבריו, ירדן תנקוט את כל האמצעים כדי למצות את הדין עם היורה. "הדם הירדני הוא דם יקר ואנו נעשה כל שביכולתנו". שר החוץ יהרדני ביקר בחריפות את ראש הממשלה, בנימין נתניהו, בנוגע לחיבוק שהעניק למאבטח ואמר כי ישראל פעלה באופן מביש. "ההתייחסות לאיש האבטחה כאל אסיר ששוחרר היא התנהלות בלתי מקובלת ויש לגנותה". לדבריו, זהו ניסיון פופוליסטי להרוויח הון פוליטי מהתקרית. הוא הדגיש כי על ישראל להביע תנחומים ולשתף פעולה על מנת להביא לצדק.אתמול נפגש ראש הממשלה, נתניהו, עם המאבטח שירה בשני הירדנים ועם שגרירת ישראל בירדן, עינת שלאין. במהלך הפגישה אמר להם נתניהו: "פעלתם היטב ובקור רוח, וגם הייתה לנו מחויבות להוציא אתכם, זאת לא הייתה שאלה בכלל. אתם מייצגים את מדינת ישראל, ומדינת ישראל לא שוכחת את זה לרגע אחד".