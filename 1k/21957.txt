שר הביטחון אביגדור ליברמן התייחס היום (חמישי) לנוכחות האיראנית בסוריה, ואמר כי מדינת ישראל לא מתכוונת להבליג על כך. "לא נסתפק בתפקיד של צופים מהצד", אמר ליברמן במפגש שנערך עם פורום המנכ"לים והיו"רים של המכון הישראלי לאנרגיה וסביבה."איראן, באמצעות משמרות המהפכה, מנסה לייצר מציאות חדשה סביבנו עם בסיסי חיל אוויר וחיל ים איראניים בסוריה. עם מליציות שיעיות המונות אלפי שכירי חרב וייצור נשק מדויק בלבנון", אמר שר הביטחון. "מדינת ישראל לא מתכוונת להשלים עם הניסיונות האלו".אתמול אמר גם ראש הממשלה בנימין נתניהו דברים ברוח דומה, בפגישתו עם נשיא רוסיה ולדימיר פוטין בסוצ'י. נתניהו הבהיר כי "לבנוניזציה של סוריה על ידי איראן, היא קו אדום מבחינתנו". הוא הוסיף כי "צריך לעצור זאת עכשיו לפני שתפרוץ מלחמה אזורית". נתניהו ציין כי חופש הפעולה של ישראל באזור נותר בעינו, והזהיר שהתפשטות איראן ברחבי המזרח התיכון מהווה "סכנה לישראל, למזרח התיכון ולעולם כולו".