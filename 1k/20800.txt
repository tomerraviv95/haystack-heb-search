גורמים פלסטינים מדווחים הבוקר (חמישי) על משא ומתן שמנהלות סעודיה וארצות הברית מול ישראל להסרת המגנומטרים מהכניסה להר הבית, על רקע המתיחות הגבוהה בימים האחרונים ומחשש להסלמה בתפילות יום השישי. האחראי על תיק ירושלים בפת"ח, חאתם עבד אל-קאדר, טען כי ישראל "קיבלה ארכה עד הערב כדי להסיר את הגלאים".בראיון שהעניק לעיתון "א-שרק אל-אווסט", ציין עבד אל-קאדר כי במסגרת המשא ומתן, הציעו האמריקנים שישראל תסיר את המגנומטרים, ובמקומם יתבצע חיפוש על חשודים ובתיקים של הנכנסים למתחם ההר. לדבריו, אין מניעה מלקיים חיפושים כאלה, אך "חיפוש אישי על כל אחד ואחד הוא פסול".לטענת גורמים מדיניים בירדן, גם הממלכה ההאשמית מעורבת במגעים בניסיון להרגיע את הרוחות עד לתפילות מחר.  לפי פרסום בעיתון הירדני "אלרד", גם רוסיה והאיחוד האירופי מנסים לסייע במציאת פשרה. בחמאס כבר הכריזו לקראת התפילות על "יום זעם בעקבות הצעדים האחרונים של ישראל באל-אקצא", ואתמול קרא הווקף בירושלים לאימאמים ולדרשנים לעלות למסגד אל-אקצא.הלילה התייחס הבית הלבן למתיחות בהר הבית, לראשונה מאז הצבת גלאי המתכות בעקבות הפיגוע ביום שישי בו נהרגו שני שוטרים. "ארצות הברית מביעה דאגה רבה מהמצב ועוקבת אחריו מקרוב", נאמר בהודעה. בוושינגטון קראו לישראל ולירדן "להפגין רצון טוב ולפעול להרגעת המצב, תוך מציאת פתרון שישמור על הביטחון ועל הסטטוס קוו".אתמול קטע יו"ר הרשות הפלסטינית אבו מאזן ביקור מדיני שהוא מקיים בסין, והחליט לשוב לרמאללה בעקבות המצב הנפיץ בהר הבית. הוא צפוי לכנס היום את ההנהגה הפלסטינית כדי לדון במצב.בתוך כך, גורם פלסטיני הזהיר אמש בשיחה עם כאן כי "אם לא יוסרו הגלאים, ניכנס למעגל דמים מטורף". הגורם הוסיף: "הסבב הפעם יהיה עם נשק חם, הגלאים יהפכו יעד לפיגועים". בכיר פלסטיני נוסף אמר כי "ירדן רואה במתיחות בהר הבית סכנה לבטחונה הלאומי".