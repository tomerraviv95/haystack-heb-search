קוריאה הצפונית ביצעה הלילה (שלישי) ניסוי טילים נוסף, שבו טיל בליסטי שוגר אל האוקיינוס השקט, ממזרח ליפן - כך אישרו הבוקר גורמים רשמיים ביפן ובקוריאה הדרומית. על פי גורמים בסיאול, הטיל הגיע לגובה של 550 קילומטרים וטס למרחק של כ-2,700 קילומטרים.מדובר בפעם הראשונה זה כשמונה שנים, שבה טיל ששיגרה קוריאה הצפונית חולף מעל יפן, שתושביה התבקשו להיכנס למרחבים מוגנים. בעקבות ההתפתחות הדרמטית ביקשו ארצות הברית, יפן וקוריאה הדרומית לכנס בדחיפות את מועצת הביטחון של האו"ם, על מנת לדון בשיגור הטיל.ראש ממשלת יפן, שינזו אבה, שוחח הלילה בטלפון עם נשיא ארצות הברית, דונלד טראמפ. לדברי אבה, טראמפ אמר כי ארצות הברית ניצבת לימינה של יפן ב-100% ומחוייבת להגן עליה. בטוקיו אומרים כי שיגור הטיל הוא "איום חמור וחסר תקדים" על יפן, וכי היא תגיב עליו בתיאום עם בעלות בריתה.שר החוץ האמריקני, רקס טילרסון, שוחח בעקבות השיגור עם עמיתתו מקוריאה הדרומית, קאנג קיונג אה, והשניים שוקלים להחמיר את העיצומים המוטלים על קוריאה הצפונית. מפקדי הצבאות של ארצות הברית ושל קוריאה הדרומית סיכמו בשיחת טלפון להגיב בהקדם על שיגור הטיל, בין השאר באמצעים צבאיים.