"הדרך לשלום בין ישראל לפלסטינים צריכה לעבור בפתרון שתי המדינות ובהקמת מדינה פלסטינית עצמאית", אמר היום (שני) נשיא טורקיה רג'פ טאיפ ארדואן בפגישתו באנקרה עם יו"ר הרשות הפלסטינית אבו מאזן. לדבריו, הסלמה לא משרתת אף אחד מהצדדים. "מציאת פתרון לסוגיה הפלסטינית איננה באחריותם של הפלסטינים בלבד", אמר הנשיא הטורקי והוסיף כי "פתרון לסכסוך ישרת לא רק את הפלסטינים עצמם, אלא גם את הישראלים". ארדואן המשיך ואמר כי "המפתח להצלחה הוא שמירה על זכויות הפלסטינים. הם השקיעו מאמצים גדולים, אך למרבה הצער לא זכו עד כה לקטוף את הפירות ממאמצים אלה. במקום זאת ישראל ממשיכה באדישות את הבנייה בהתנחלויות וזה מסב נזק גדול להמשך פתרון. ישראל צריכה להפסיק את הבנייה בהתנחלויות. נמשיך לפעול כדי להביא להכרה במדינה פלסטינית בזירה הבינלאומית".בהתייחס להר הבית ולאירועים האחרונים אמר ארדואן כי "דיברתי עם אבו מאזן על הקדושה של אל-אקצא וכמדינה שמשרתת את אל-אקצא ושימשה לו מגן במשך 400 שנים, לא רוצים שמקומות אלה ייזכרו בדם ודמעות".אבו מאזן אמר לאחר הפגישה כי ניתן להגיע להסכם. "עדכנתי אותו במאמצי השליחים של טראמפ לתהליך השלום. הדגשתי את המוכנות שלנו לעסקת שלום היסטורית תחת חסותו של טראמפ", אמר. לדבריו, "אנחנו סומכים על התפקיד שתורכיה ממלאת ליישום החלטות הקשורות בירושלים, וסומכים על ההצבעה של המדינות החברות בארגון לשיתוף פעולה איסלאמי לטובת פלסטין בזירה הבינלאומית".