רמטכ"ל צבא צרפת, פייר דה וייר, הודיע היום (רביעי) על התפטרותו בעקבות מחלוקת קשה עם הנשיא, עמנואל מקרון. דה וייר התנגד נחרצות לתכניתו של הנשיא לבצע קיצוץ נרחב בתקציב הביטחון, וכלי תקשורת טענו כי בדיון שנערך בנושא בפרלמנט הצרפתי הרמטכ"ל אף אמר בזעם: "לא אתן שידפקו אותי ככה".לאחר הודעת ההתפטרות, החלו החיפושים אחר מועמד חלופי לעמוד בראש הצבא. גורמים בצבא צרפת טענו כי הנשיא מקרון יכריז על מינויו של פרנסואה לקונטרה לרמטכ"ל החדש במקום דה וייר."בנסיבות הנוכחיות, אני כבר לא רואה את עצמי כמי שמסוגל להבטיח לצרפת את העוצמה הצבאית הנחוצה לה כדי להגן על העם הצרפתי, היום ומחר, ולשמר את המטרות שלנו", נימק הרמטכ"ל המתפטר את החלטתו. הוא אישר כי הנשיא מקרון קיבל את ההתפטרות.בימים האחרונים העריכו פרשנים בצרפת כי דה וייר עלול לעזוב את תפקידו בעקבות המחלוקת ההולכת ומחריפה שלו עם הנשיא מקרון. הסכסוך בין השניים נבע בעיקר מהכוונה של מקרון לבצע קיצוץ נרחב בתקציב הביטחון הצרפתי, בסדר גודל של כ-850 מיליון אירו.