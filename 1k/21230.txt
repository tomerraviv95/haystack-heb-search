שני לוויינים מתוצרת ישראל שוגרו לפנות בוקר (רביעי) בהצלחה מגינאה הצרפתית לחלל. בתעשייה האווירית עדכנו הבוקר כי התקבלו אותות מהשניים, שמעידים כי הם פועלים באופן תקין. הראשון, "ונוס", הוא לוויין המחקר הכחול-לבן הראשון. הוא פותח בסוכנות החלל הישראלית במשרד המדע בשיתוף סוכנות החלל הצרפתית, אך נבנה כולו בתעשייה האווירית בישראל ונחשב לקטן מסוגו בעולם. משימתו של ונוס תהיה לצלם אזורי חקלאות וטבע ולעקוב אחריהם עבור מחקרי סביבה. הלוויין יתעד באופן קבוע 110 אתרים ברחבי העולם מדי 48 שניות.יחד עם ונוס שוגר גם לוויין תצפית ישראלי שנמכר למשרד הביטחון האיטלקי. לוויין זה, שפותח גם כן בתעשייה האווירית, הוא בעל יכולת צילום של עצמים בגודל כמה עשרות סנטימטרים בלבד.