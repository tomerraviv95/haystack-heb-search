האקדמיה לקולנוע הודיעה היום (שלישי) כי בניגוד לשנים קודמות, פוליטיקאים לא יוזמנו לטקס פרסי אופיר שייערך בשבוע הבא באשדוד. ההחלטה כוונה אל שרת התרבות, מירי רגב, שלמעשה אמורה הייתה להיות הפוליטיקאית היחידה המוזמנת לאירוע. באקדמיה נימקו את ההחלטה בכך ש"הטקס שינה את אופיו והפך אט אט לזירת התגוששות שאינה ראויה"."האקדמיה אינה בורחת מעימותים ומוכנה לנהל דיון נוקב בביקורת עליה", נאמר בהודעה. "עם זאת, יש יום אחד בשנה שבו קהילת הקולנוע מכבדת ומוקירה את יוצריה. לצערנו, עם הזמן שינה הטקס את אופיו והפך לזירת התגוששות הגורמת לזילות האירוע, וחמור מכך – לזילות היוצרים והיצירה. הדברים התרחשו ביתר שאת בשנה שעברה, וההתרחשויות המיותרות פגעו בכל הצדדים."לאור זאת, מתוך אחריות לקיומו התקין והראוי של הטקס, ומתוך כבוד ליוצרים וליצירה – נחושה הנהלת האקדמיה לעשות כל שביכולתה כדי למנוע חזרה על אירועים מצערים מסוג זה. לכן, היא החליטה שלא להזמין פוליטיקאים לטקס חלוקת פרסי ההצטיינות".זמן קצר לאחר הודעת האקדמיה, פרסמה רגב את תגובתה וכינתה אותה "החלטה פחדנית ואומללה". לדבריה, "ההחלטה הייתה צפויה לאור הניסיון של האקדמיה בימים האחרונים להכתיב ולצנזר את נאומי. זו החלטה לא דמוקרטית, של גוף המדיר את עמדת הציבור ואת נבחריו – דווקא בערב שאמור לייצג את חופש הביטוי והיצירה".שרת התרבות הודיעה כי במקום הנאום שתכננה לשאת בטקס, ישודרו דבריה "בשידור חי וללא צנזורה" בדף הפייסבוק שלה, במקביל לקיום הטקס. "ההחלטה האומללה של האקדמיה לא תמנע ממני להשמיע את דבריי", אמרה רגב. "אני מזמינה את הציבור הרחב לצפות ולשתף".בשנה שעברה התחוללה סערה בזמן הטקס, כשרגב נטשה בהפגנתיות את האולם בזמן שעל הבמה הושמע קטע שירה של המשורר הפלסטיני, מחמוד דרוויש. המהלך עורר ביקורת רבה נגד שרת התרבות, שאמרה בתגובה כי היא אינה מסכימה להיות קהל ל"מי שרוצה לחסל את עמי ואת מדינתי".