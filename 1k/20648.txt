גילויים חדשים סביב פיגועי הירי בסוף השבוע: מחקירת השב"כ עולה כי עאמר אחמד חליל, שעמד מאחורי שני הפיגועים אתמול באזור רמאללה ונורה הבוקר (ראשון) למוות בנבי סאלח, ביצע אותם ביחד עם ארוסתו. בת הזוג, רואן עמבר, הסגירה את עצמה למנגנוני הביטחון של הרשות הפלסטינית.חליל בן ה-34, תושב כפר עין, שירת בעברו במנגנוני הביטחון הפלסטיניים ולאחרונה שימש כסוחר אמל"ח. בשב"כ סבורים כי העובדה שמשפחתו שלו ומשפחתה של עמבר התנגדו לכוונתם של בני הזוג להינשא, היא הרקע להחלטתם לבצע שני פיגועי ירי - האחד לעבר רכב באזור עטרת והשני בפילבוקס צבאי סמוך לנבי סאלח.הבוקר הודיעה המשטרה כי חליל נורה למוות ע"י כוח שאיתר אותו בנבי סאלח. לפי ההודעה, הוא שלף נשק מאולתר לעבר שוטרי הימ"מ, ואלה ביצעו לעברו ירי. מותו נקבע במקום. עוד נמסר בבוקר כי אדם נוסף שהיה עימו בעת האירוע נעצר. ארוסתו, כאמור, עצורה אצל המנגנונים הפלסטיניים.לאחר שנהרג מירי כוחות הביטחון, פורסם בכלי תקשורת פלסטיניים ראיון שנערך לאחרונה עם המחבל, בו הוא מביע תמיכה בהמשך הפיגועים נגד ישראל. בין היתר הוא אמר: "אינשאללה שישראל תובס בעזה. קול ההתנגדות גבר ומגיע למיליונים, בעוד שקול המו"מ מגיע רק עד סמלי הרשות הפלסטינית. אנו לא מעוניינים במו"מ, זה רק גורם לוויתורים".