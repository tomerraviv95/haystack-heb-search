ח"כ יגאל גואטה (ש"ס) הודיע הבוקר (רביעי) ליו"ר מפלגתו אריה דרעי על התפטרותו מהכנסת. זאת, על רקע ביקורת רבה שספג בעקבות השתתפותו בחתונת אחיינו ההומו. דרעי אמר כי "הוא מכבד את החלטתו" של גואטה. לפי הערכות, גואטה לא יוחלף ודרעי יחזור להיות חבר כנסת.גואטה, בן 51, הוא מזכ"ל תנועת ש"ס ומכהן כחבר כנסת מטעמה מאז ינואר 2016. הוא נחשב למקורב מאוד לדרעי, שהביא אותו למפלגה. בראיון לפני כשבועיים בגלי צה"ל, סיפר גואטה כי שמח להשתתף בחתונת אחיינו ובו זוגו, אף שהדבר מנוגד להלכה. גואטה סיפר בראיון כי אחותו התקשרה אליו לפני כשנתיים וסיפרה לו שבנה מתחתן, ואז נודע לו שאחיינו ים הומו. "הלכנו כל המשפחה, אני ואשתי והילדים. באירוע הזה אמרתי להם רבותיי - התייצבות חובה. הלכנו כולנו, שימחנו אותו שמחה גדולה אבל יחד עם זה אמרתי לילדים שלי לפני שיצאנו שתדעו שאנחנו הולכים לשמח אותו כי הוא הבן של אחותי וזאת אחותי ואני רוצה לחבק אותה. אבל שתדעו שהתורה אומרת שזה אסור".הראיון עורר סערה בש"ס ומחוצה לה, וגואטה ספג ביקורת רבה. ביממה האחרונה התרבו הקולות בקרב הרבנים המזוהים עם ש"ס לפטר את חבר הכנסת. בשבוע שעבר כתב גואטה בדף הפייסבוק שלו כי "קומץ אנשי דלא מעלי, מנסים להפיץ דברים מעוותים בשמי, שכביכול נתתי לגיטימציה למעשים אסורים חלילה. זהו שקר וסילוף חמור. באותו ראיון הצהרתי מפורשות ואני מצהיר גם כעת, שזהו דבר באיסור חמור מן התורה והוא הדבר היחיד בעריות שהתורה כותבת עליו 'תועבה'. אלו המנסים לסלף את האמת עושים זאת במטרה להשמיץ אותי ואת התנועה, וידע הציבור וייזהר".מקורב לגואטה אמר ל"כאן" כי "כשהוא נכנס ידעו שהוא בא לעשות את העבודה המלוכלכת, נמאס לו כשהבין שהמפלגה לא מקבל אותו איך שהוא". הוא הוסיף כי הוא אמר כי יו"ר ש"ס ורבנים במועצת חכמי התורה הפצירו בגואטה שלא יתפטר, אבל הוא הבין שזה לא בשבילו".שר הפנים מסר אחרי הודעת ההתפטרות כי אמר לגואטה הוא "מכבד את החלטתו, הביע את הערכתו אליו והודה לו על פעילותו המבורכת ועל הרוח החדשה והנמרצת שהכניס לסיעת ש"ס. השר דרעי אמר לח"כ גואטה כי עוד לו נכונו לו תפקידים בתנועה וכי הוא משוכנע כי "כישוריו יבואו לידי ביטוי", נמסר.יו"ר המחנה הציוני, אבי גבאי, מסר כי "יגאל גואטה היה בן שמונה כשאיבד בני משפחה בפיגוע טרור בקריית שמונה. בחירתו לכבד את אחותו ולהתייצב בחתונת בנה ובן זוגו היא מופת של אנושיות משפחתית". יו"ר יש עתיד יאיר לפיד ציץ בטוויטר:  "גואטה ח״כ מצוין וחבר. עצוב שבישראל 2017 ח״כ נאלץ לסיים את תפקידו בגלל שהשתתף בחתונה של שני אנשים שאוהבים אחד את השני".