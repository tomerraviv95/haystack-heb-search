המדינה תבצע רפורמה בחוק האימוץ כך שיתאפשר לבני זוג מאותו מין להגיש בקשות לאימוץ – כך נמסר בתשובת המדינה בדיון בעתירה שהתקיים הבוקר (ראשון) בבג"ץ. לפי הודעתה, המדינה תפרסם את התזכיר בתוך חצי שנה.השופטת אסתר חיות אמרה כי מדובר בהתפתחות "לכיוון מאוד חיובי". בעקבות המלצתה מחקו העותרים - המרכז הרפורמי לדת ומדינה ועמותת אבות גאים - את עתירתם.עם סיום הדיון, אמרה מייצגת העותרים, עורכת הדין ריקי שפירא רוזנברג, כי מדובר בשינוי מבורך. "בית המשפט הכיר במהפכה שעוררה העתירה בדבר שינוי יסודי של מדיניות האימוץ בישראל ובכך שמעתה משפחות חד מיניות ראויות לאמץ כמו כל משפחה אחרת. נמשיך לעקוב כדי לוודא שהעוול אכן מתוקן במהרה".עו"ד אירית רוזנבלום,  מייסדת ומנכ"לית "משפחה חדשה", הוסיפה בתגובה דברים ברוח דומה. "היום הכריזה הפרקליטות לבג"ץ בשם המדינה על מהפיכה חוקתית של ממש. 30 שנה אחרי ביטול חוק איסור משכב זכר, המדינה התחייבה לחוקק חוק שיהיה החוק ראשון בהיסטוריה המתייחס ונוקט לשון מפורשת בדבר זכות אישית לאדם בעל נטייה מינית לבני מינו."בשבוע שבו ח"כ נאלץ לפרוש בגלל השתתפות בחתונה להט"בית, הפרקליטות מביאה בשורה בשם המדינה ואומרת שהקהילה הלהט"בית היא חלק מהרקמה האנושית של החברה הישראלית, חובתנו להשוות את זכויותיה. אמנם מדובר בחוק שהוא לא כל כך פרקטי, מהסיבה שאין מספיק ילדים מועמדים לאימוץ, אבל זו אמירה מהפכנית ומשמעותית מאין כמותה".