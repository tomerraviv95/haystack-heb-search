ההפרדה המגדרית בבית הספר "מורשת נריה" בגבעת שמואל פוגעת בלימודים של התלמידים, כך לטענת הורי התלמידים.בית הספר "מורשת נריה", שהוקם ב-2010 ומשתייך לחינוך הממלכתי-דתי (חמ"ד), מפריד בין בנים לבנות החל מכיתה ד'. אז שלוש הכיתות הקיימות מתפצלות לארבע: שתי כיתות בנות ושתי כיתות בנים. איך הפיצול הזה פוגע בתלמידים? הוא ממומן מכספים שמיועדים למטרות אחרות לחלוטין.באתר משרד החינוך מופיע, שנכון ל-2015, תלמידי שכבה ד' (שעולים בימים אלו לשכבה ו') חולקו בשלוש כיתות. אך בפועל, ממסמך פנימי שהגיע לידי "כאן באמת" עולה כי באותה העת היו בשכבה ארבע כיתות. בנוסף, מבדיקה שערכנו עולה כי בשנת הלימודים הקרובה יפתחו שתי כיתות לא תקניות בבית הספר - אחת חדשה בשכבת ד' ואחת לתלמידים שעולים לכיתה ו' (שקיימת כבר כאמור מ-2015). המשמעות של כיתות שמשרד החינוך לא מכיר היא שהכיתות לא מקבלות תקצוב מהמשרד.לטענת ההורים, בית הספר מתקצב את הכיתות האלו מכסף שיועד לשעות חינוך נוספות. חלוקת השעות הנוספות, שמיועדות בדרך כלל לצרכים פדגוגיים, נעשית ללא פיקוח אלא על פי רצונו של מנהל המוסד. השימוש בתקציב השעות לא שקוף להורים. בעיה נוספת עם פיצול הכיתות היא שכבר לפני שנתיים משרד החינוך התחייב שלא להשתתף בתקצוב שלהן. בתצהיר שהגיש סמנכ"ל ומנהל מינהל כלכלה ותקציבים במשרד החינוך לבית המשפט העליון בספטמבר 2015 בעקבות עתירה של תנועת ישראל חופשית, התחייבה המדינה כי לא תממן כיתות חדשות שהצורך היחיד בפתיחתן הוא שמירת ההפרדה מגדרית במוסדות החמ"ד. כלומר, אם מספר התלמידים אינו מחייב פתיחת כיתה חדשה, אך בית הספר מחליט לפתוח כזו כדי לאפשר הפרדה מגדרית - משרד החינוך לא יממן כיתה זו."הבסיס לכל חינוך צריך להיות יושר וגילוי לב", אמרה ל"כאן באמת" נירית ליבוביץ', אם אחד התלמידים בבית הספר. "אם בתי הספר הממלכתיים דתיים רוצים לקיים הפרדה מגדרית, שיעשו זאת בתוך המסגרת התקציבית הקיימת תוך שמירה על תקנות משרד החינוך. אם לא ניתן לבצע את ההפרדה באופן חוקי, השר, המפקחים והמנהלים צריכים להיות הוגנים והגונים אתנו ועם ילדינו ולהודות במצב. המצב הנוכחי בו מתקצבים הפרדה בין בנים ובנות משעות שנועדו למטרות אחרות - פוגע בילדינו ואינו מוסרי. כיוון שהסטת השעות נעשית באפלה וללא שקיפות, אין דרך לדעת לאילו מטרות חיוביות וחשובות ניתן היה להשתמש בשעות שהוקצו לטובת ההפרדה. אבל, ניתן לתאר מצב שבו ילד שמתקשה בחשבון יכול היה לקבל עוד שעות פרטניות ולהפתיע את כולם או ילדה שעשו עליה חרם ונאלצת לעבור בי"ס – כי שעות היועצת צומצמו – משתלבת חברתית בכיתתה".נציגי ההורים ניסו להילחם בהסטת התקציבים. כך, במכתב שהם שלחו לפני שבועיים לגופים שונים בחמ"ד, בהם המפקח על מחוז מרכז גד ברטוב ומנהל החמ"ד אברהם ליפשיץ, הם טענו כי ההפרדה המגדרית לא נקבעה באמצעות משאל בקרב הורי התלמידים, אלא הוכתבה על ידי החמ"ד. בנוסף, טענו ההורים כי "באסיפה הכללית של ועד ההורים שהתקיימה ביוני הסתבר כי ההפרדה הלא תקנית תתקיים בכל זאת, על ידי רישום של מספר תקני של כיתות ובפועל – קיום כיתה נוספת. ברור כי מצב זה לא רק פוגע בילדים בשכבה עצמה, שלא יזכו להוראה מינימלית באופן זה, אלא גם בכלל הילדים שזכאותם לשעות שונות נשללת מאחר והן משמשות להפרדה".לידי 'כאן באמת' הגיע מכתב התשובה של המפקח על המחוז גד ברטוב, שנשלח ב-20 באוגוסט. במכתב מאשר המפקח כי ההפרדה המגדרית בכיתות ד ו-ו' קיימת כבר שלוש שנים. המפקח מוסיף כי "ההחלטה לביצוע ההפרדה התקבלה כדין על ידי קהילת ההורים ובהתאם עם הרשות המקומית. הן נציגות ההורים והן הרשות המקומית מבקשים להמשיך במתכונת זו גם כיום". ברטוב גם מאשר את טענת ההורים כי מתבצעת הסטת משאבים: "חלוקה מושכלת של שעות התקן הניתנות לבית הספר, יכולה לאפשר הפרדה מגדרית לצד קיום פדגוגיה איכותית".ממשרד החינוך נמסר: "החלטה הנוגעת לתקנון בית הספר התקבלה בשיתוף קהילת ההורים והרשות המקומית. כל כיתות הלימוד במוסד הן תקניות, המנהלת היא הסמכות להחליט על קיום הלמידה בקבוצות המתבצעת לטובת כלל התלמידים".מהנהלת בית הספר לא התקבלה תגובה.