עורך הדין יוסי כהן, המייצג את ראש הממשלה בנימין נתניהו ואת רעייתו, התייחס הבוקר (ראשון) בראיון ל"קלמן ליברמן" בכאן ב' לבדיקת הפוליגרף שביצעה שרה נתניהו על פי הפרסום באתר News 1. כהן טען כי נתניהו ביצעה את הבדיקה "בעקבות ההכפשות האיומות נגדה, ולאחר ששמענו שהולכים להעמיד אותה לדין בפרשת המזון"."היו שמועות מאוד מאוד קשות, בהיקף אדיר שלא היה כדוגמתו", אמר כהן בפתח דבריו. "הגברת נתניהו לא רצתה לעשות בדיקת פוליגרף והתלבטה בינה לבין עצמה, ולאחר שכלי תקשורת מסוים שכנע אותה, היא הלכה לעשות את הבדיקה. הבדיקה הזו יכולה לתעתע לפעמים, זו בדיקה מאוד קשה. זו השפלה והיא עברה את זה בצורה מדהימה".פרקליטה של אשת ראש הממשלה הכחיש כי היא נבדקה במכונת אמת כדי למנוע הגשת כתב אישום נגדה: "היא לא רצתה למנוע כתב אישום, אלא להעמיד את הדברים על דיוקם. זו לא דמות ערטילאית, מדובר באישה רגישה ואינטליגנטית שמנהלת בית וילדים. היא שומעת את הדברים האלה שנאמרים עליה וכואב לה. היא הסבירה לבודק בפוליגרף את העלילות שמעלילים עליה".עו"ד כהן תקף בחריפות את אב הבית לשעבר במעון ראש הממשלה, מני נפתלי: "יש אדם שאתם בתקשורת הכתרתם אותו כגיבור. היקף המעשים הפליליים הקשים שהוא ביצע הוא בלתי נדלה. זה אדם רמאי, אלים, שקרן פתולוגי שמלעיט את הציבור בכזבים". לדברי כהן, "אם אני אביא למשטרה וידאו ובו נראה מני נפתלי מבצע עבירה קשה – הם לא יעשו עם זה כלום. זה עד המדינה שלהם. אף אחד כבר לא מאמין לו".אתמול פרסם העיתונאי יואב יצחק באתר News 1 תוצאות של בדיקה שערכה שרה נתניהו, שבה נשאלה על התיק המכונה "פרשת המזון". על פי הפרסום, נתניהו נמצאה דוברת אמת בכל ארבע השאלות שהוצגו בפניה בבדיקה. בין היתר, דווח כי היא נשאלה לגבי טענותיו של מני נפתלי שלפיהן נתניהו הורתה לו לנפח את היקף וסוג הארוחות שהתקיימו במעון ראש הממשלה בניגוד לחוק.במסגרת הפרשה, נבדקות טענות של נפתלי כי במהלך עבודתו כאב הבית במעון ראש הממשלה, הורתה לו נתניהו להזמין חמגשיות בהיקף גדול וארוחות יוקרתיות, ולאחר מכן למסור דיווחים כוזבים בנוגע לארוחות. לדבריו, ביקשה ממנו לנפח בדיווחים את מספר הסועדים ואת סוג הארוחות.