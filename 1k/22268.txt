שרי הממשלה אישרו היום (ראשון) פה אחד את ההחלטה לתקצב את ההתנחלות עמיחי, המיועד למפוני עמונה, בכ-60 מיליון שקלים. בעקבות האישור, קרא השר אורי אריאל מהבית היהודי להקים יישוב חדש גם לאנשי מגרון ולהרחיב את ההתיישבות ברחבי יהודה ושומרון."עברנו הרבה, ובהחלט הגיע הזמן שלתושבי עמונה הגיבורים והמסורים יהיה בית משלהם ביישוב עמיחי", אמר אריאל בתום הדיון. "כעת, נותר לממש את ההבטחות ולהקים לתושבי מגרון את היישוב שלהם, וכן לבנות את מה שהובטח בבית אל ולהרחיב את ההתיישבות ביהודה ושומרון".במסגרת חלוקת התקציב, הוחלט כי משרד האוצר יעביר 55 מיליון שקלים כתוספת למשרד הפנים לצורך הקמת היישוב. תקציב זה יועבר למועצה האזורית מטה בנימין. חמישה מיליון שקלים נוספים יועברו למשרד הביטחון כסיוע מיוחד למועצה עבור חדרי אירוח, מבני ציבור ומבנים אחרים שישמשו את המשפחות שפונו מעמונה עד שייבנה היישוב.בדצמבר 2016 החליטה הממשלה כי יוקם אתר מגורים זמני לתושבי עמונה ולתושבי תשעת המבנים ביישוב עפרה שפונו גם כן. כשלושה חודשים לאחר מכן, אישרה הממשלה הקמת יישוב חדש במועצה האזורית מטה בנימין. המועצה החלה בעבודות הפיתוח, אך העבודות הופסקו. חידוש העבודות כפוף להחלטת בית המשפט, שם עדיין יש הליכים משפטיים נגד הקמת היישוב החדש.