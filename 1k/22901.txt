נשיא איראן, חסן רוחאני, נאם הערב (רביעי) מעל בימת עצרת האו"ם ומתח ביקורת חריפה על ארצות הברית וישראל בעקבות נאומיהם של ראש הממשלה נתניהו ושל הנשיא טראמפ אמש. בנאומו בעצרת הכללית האשים רוחאני כי ישראל היא זו שמאיימת על הביטחון באזור עם הנשק הגרעיני שברשותה וכי איראן תגיב בנחרצות אם יופר הסכם הגרעין.הנשיא האיראני הדגיש כי מדינתו לא תשלים עם הפרה של הסכם הגרעין: "אני מכריז לפניכם כי הרפובליקה האיסלאמית של איראן לא תהיה הראשונה להפר את הסכם הגרעין, אך תגיב בנחרצות ובהחלטיות אם מי מהצדדים יפר אותו. זה יהיה מעורר רחמים אם ההסכם יהרס על ידי פוליטיקטים חדשים. העולם יאבד הזדמנות גדולה".על הנאום של נשיא ארצות הברית טראמפ אמר רוחאני כי הוא "רווי האשמות חסרות בסיס הסותרות את הרצון בעולם לקרב בין משטרים ואינן ראויות להישמע במסגרת האו"ם".אמש נאם נשיא ארצות הברית, דונאלד טראמפ, בעצרת הכללית של האו"ם. הנשיא האמריקני תקף את הסכם הגרעין שחתם ממשלו של הנשיא הקודם אובמה עם איראן ואמר כי "עסקת איראן הייתה אחת העסקאות הגרועות ביותר. העסקה הזו היא מבוכה לארה"ב". מאוחר יותר עלה על אותה בימה ראש הממשלה נתניהו ושלח מסר להנהגה האיראנית: "מי שמאיים עלינו בהכחדה, שם את עצמו בסכנה אמיתית".