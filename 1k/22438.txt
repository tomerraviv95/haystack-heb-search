בית המשפט המחוזי בבאר שבע גזר היום (חמישי) כ-20 שנות מאסר על קסאו טגניה, תושב אשדוד כבן 27, בגין אונס בנסיבות מחמירות, כמה עבירות חבלה חמורה ועבירות נלוות. זאת לאחר שהורשע לפני כשנתיים באונס תושבת עירו, כבת 40, בעת שהייתה במצב נפשי ירוד. טגניה נדון לעונש מאסר של 19 שנה ועשרה חודשים, וכן מאסר על תנאי ופיצויים בסך 200 אלף שקלים.האונס אירע לפני כשנתיים. טגניה לדירתה של המתלוננת, ללא שהייתה למתלוננת היכרות קודמת של ממש איתו, וכל היכרותה עמו נבעה ממפגש אקראי, ממנו זיהתה אותו. המתלוננת, אשר סבלה ממצב נפשי ופיזי ירוד, ניסתה למנוע מהנאשם להיכנס לדירתה, אך טגניה הצליח להיכנס בכוח ונעל אחריו את הדלת.לאחר כניסתו לדירה החל טגניה להכות את המתלוננת באגרופיו וגרם לה לשברים באף ובארובת העין. בתגובה לצעקותיה של המתלוננת דחף טגניה כרית קטנה לפיה כדי למנוע ממנה לצעוק, וכמעט גרם לחניקתה. הוא ניסה להפשיט את המתלוננת מבגדיה, והמתלוננת, שהצליחה להרחיק את הכרית מפיה, המשיכה לצרוח לעזרה. בתגובה, הניח טגניה כרית נוספת על פניה של המתלוננת ונשך את אצבע ידה השמאלית בחוזקה, עד שכרת את חלקה העליון של האצבע והחלק נותר בפיו.טגניה נישק בכוח את המתלוננת, תוך שהוא מחדיר לפיה את החלק הכרות של אצבעה. בשלב זה, בעוד המתלוננת מדממת ובהכרה מעורפלת, הפשיט טגניה את המתלוננת, פשט לגמרי את בגדיו ואנס אותה תוך שהוא סוטר לה. במהלך האירוע נשך טגניה את המתלוננת כמה נשיכות עמוקות בפניה ובידיה, והמתלוננת דיממה בפניה ובראשה.אימה של המתלוננת, אשר הגיעה לדירתה ודפקה בדלת, גרמה לטגניה לחדול ממעשיו והוא ברח מהדירה, לעיני האם, כשהוא כמעט עירום. המתלוננת פונתה לבית החולים ונזקקה למתן טיפול רפואי ואשפוז.