היועץ המשפטי לממשלה, אביחי מנדלבליט, הודיע היום (רביעי) לבג"ץ כי ההחלטה בנוגע להמשך הטיפול בפרשת מעונות ראש הממשלה נמצאת "בישורת האחרונה". הדברים נמסרו בתשובת המדינה לעתירה שהוגשה בנוגע לזמן הטיפול הארוך לכאורה בפרשה.עוד בתשובת המדינה לעתירה, טוענת הפרקליטות כי יש לדחותה משום שהיא נטולת בסיס עובדתי או משפטי. בנוסף, הפרקליטות גוללה את לוח הזמנים של הטיפול בפרשה. בחודש מאי בשנה שעברה הועבר החומר מהמשטרה לידי פרקליטות מחוז ירושלים, שם ביצעו הליך של השלמות, בין היתר כדי לחקור פרשה נוספת.לאחר מכן, חוות הדעת של הפרקליטות, הכוללת 180 עמודים, הועברה לפרקליט המדינה בחודש מאי השנה. חודשיים לאחר מכן הועבר החומר לידי מנדלבליט ולפי הפרקליטות, הוא נשלח לאחר מכן להשלמה נקודתית נוספת.ההחלטה בתיק המעונות צפויה להתקבל סביב תחילת חודש ספטמבר, ולכל המאוחר בשבוע הראשון שלו. מסתמן כי רעיית ראש הממשלה, שרה נתניהו, תזומן לשימוע לפני הגשת כתב אישום בפרשה.בתחילת החודש נחקרה שרה נתניהו פעם נוספת במשך שעה וחצי במשרדי יחידת להב 433, במסגרת השלמת החקירה בתיק. לפני יותר משנה כבר המליצה המשטרה להעמיד את נתניהו לדין בפרשה, בגין עבירה של קבלת דבר במרמה בנסיבות מחמירות.גורמים המעורים בפרטי התיק הביעו ביקורת קשה כלפי הפרקליטות על השיהוי בקבלת החלטה בתיק. "מדובר בתיק פשוט מאוד, מעט חומרים, ולא ברור למה לא התקבלה החלטה", הם אמרו לכאן והוסיפו: "אם היה צורך בהשלמת חקירה, מדוע היא התבצעה רק עכשיו?".תיק מעונות ראש הממשלה כולל כמה פרשיות, שבמרכזן חשד להוצאות חריגות במעון. מדובר, בין היתר, בהעסקת חשמלאי במעון הפרטי של בני הזוג נתניהו בקיסריה, הוצאות חריגות על מזון ושפים לאירועים פרטיים של המשפחה והעסקת מטפלת סיעודית שהוצמדה לאביה של שרה נתניהו על חשבון המדינה.