דובר הבית הלבן, שון ספייסר, הגיב הערב (שני) לראשונה לביקורת שהשמיעה ישראל נגד הסכם הפסקת האש שהושג בסוריה בתיווך רוסי-אמריקני. "אנו חולקים עם ישראל מטרה משותפת, למנוע מאיראן להשיג דריסת רגל קבועה בסוריה", הבהיר ספייסר.דובר הבית הלבן נשאל בנושא ע"י כתבים, לאחר שראש הממשלה, בנימין נתניהו, הודיע שישראל מתנגדת רשמית להסכם. נתניהו הביע חשש כי על אף התמיכה העקרונית של ישראל בהסדר שישמור על השקט בסוריה, ההסכם האחרון מקבע את נוכחותה של איראן במדינה. יחד עם זאת, ספייסר ביקש להבהיר כי חרף עמדתה של ישראל, לא קיימת כל מתיחות בין וושינגטון לירושלים בנושא.דבריו של דובר הבית הלבן מגיעים בעקבות ההתבטאות של נתניהו אתמול, בעת ביקורו בצרפת, לפיה ישראל מתנגדת רשמית להסכם הפסקת האש שהושג לאחרונה בדרום סוריה. הסיבה לכך היא שבישראל סבורים כי ההסכם, אותו גיבשו נשיאי ארצות הברית ורוסיה בשולי ועידת ה-G-20, מנציח את הנוכחות של איראן בתוך סוריה, באופן המנוגד לאינטרס הישראלי.ההסכם נכנס לתוקפו בשבוע שעבר, ועד כה הוא נשמר. בישיבת הממשלה אתמול אמר נתניהו כי קיבל מסרים הן משר החוץ האמריקני, רקס טילרסון, והן מנשיא רוסיה, ולדימיר פוטין, לפיהן שתי המדינות מתחשבות בדרישות ישראל ומבינות את עמדתה כלפי הנעשה בסוריה.