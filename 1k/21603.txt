המשטרה חושדת כי איש העסקים בני שטיינמץ והיועץ האסטרטגי טל זילברשטיין, ששמו הותר בצהריים (שני) לפרסום, העניקו שוחד של עשרות מיליוני דולרים לנשיא גינאה ולרעייתו. בית משפט השלום בראשון לציון הורה להאריך את מעצרם של השניים בארבעה ימים, עד ליום חמישי, למרות בקשת המשטרה להותיר את שטיינמץ במעצר במשך שמונה ימים.בחקירותיו טען שטיינמץ כי בידיו ראיות לכך שעדה מרכזית בתיק, מאדי טורה, רעייתו של נשיא גינאה לשעבר, קיבלה כספים כדי להעיד נגדו. לטענתו, מי ששילם לה הם אנשיו של המיליארדר ג'ורג' סורוס, בשל תחרות עסקית. "אני מרגיש רע", אמר שטיינמץ בפתח הדיון בבית המשפט, "מרגיש נורא שמדינת ישראל עושה לי דבר כזה. אני מרגיש שאני במדינות טוטליטריות". לדבריו, המניעים לחקירה נגדו פוליטיים: "זו מלחמה פוליטית, זה ג'ורג' סורוס שסימן אותי. כל החקירה הזו היא כלום, ולא יהיה כלום".שטיינמץ וזילברשטיין הם שניים מבין חמשת אנשי העסקים הבכירים שנעצרו בחשד לעבירות שחיתות. לפי החשד, בתמורה לשוחד שהעניקו לנשיא המדינה האפריקנית, הם קיבלו זכיונות לכריית ברזל במדינה. לאחר מכן, ביצעו פעולות שונות, ובהן רישום עסקות נדל"ן פיקטיביות, והלבינו סכום של כתשעה מיליון אירו.נציג היחידה הארצית לחקירות הונאה, רפ"ק אבשלום אחרק, טען במהלך הדיון כי שטיינמץ שיבש את הליכי החקירה לאחר מעצרו. אחרק ציין כי מדובר בפרשה חדשה, אך היא קשורה לפרשה קודמת בה היה מעורב איש העסקים. "לא קפאנו על שמרינו ויש התפתחויות", הוסיף נציג המשטרה וסיכם: "האקדח במערכה הראשונה ירה במערכה השניה". שטיינמץ עצמו הכחיש ואמר: "לא שיבשתי רבע שיבוש".זילברשטיין בן ה-48 הוא איש עסקים המשמש גם כיועץ פוליטי. ברשימת ראשי הממשלה איתם עבד נמצאים אהוד ברק, אהוד אולמרט ובנימין נתניהו. בבעלותו חברת GCS לייעוץ תקשורת והוא מייעץ גם לחברות מסחריות נוספות.החקירה, שנחשפה הבוקר, היא למעשה הסתעפות של פרשות שנחקרו בעניינו של שטיינמץ, בין היתר בחשד למתן שוחד לרשויות בגינאה ועבירות הלבנת הון הנוגעות לכספים שהפקיד בבנקים בשוויץ. על פי החשד, המעורבים פעלו יחד באופן שיטתי כדי להציג חוזים ועסקאות פיקטיביים, בין היתר בתחום הנדל"ן בארצות הברית ושוויץ, וזאת לצורך העברות כספים והלבנת הון.טל זילברשטיין בדיון בהארכת מעצרו, היום