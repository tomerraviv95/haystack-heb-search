התיק נגד איש התקשורת שזומן לשימוע לפני הגשת כתב אישום בגין עבירות מין בקטינה בת 12, כמעט אבד במהלך הטיפול בו בפרקליטות - כך טענו הבוקר (חמישי) בני משפחתה של הקטינה ב"כאן ב'". לטענתם, הם עברו מסכת תלאות בטרם קיבלו את ההודעה מהפרקליטות, שפורסמה בשבוע שעבר, ולפיה הוחלט להגיש כתב אישום בפרשה בכפוף לשימוע. לפני כשבועיים זומן איש התקשורת, העובד באחד העיתונים הגדולים בארץ, לשימוע כתב אישום בעניינו. חקירת הפרשה נפתחה באוקטובר 2016, כשהילדה סיפרה לאמה שהחשוד נוהג לגעת בה. לפי החשד הוא נגע בה במקומות אינטימיים, וביצע בה מעשים מגונים במשך כמה חודשים.בני המשפחה טוענים כי מאז התיק לטיפול הפרקליטות, לא מיהרו במחלקה המשפטית לקבל החלטה בתיק הרגיש. בסופו של דבר הם נאלצו לשכור עורכת דין, שתעקוב ותדרוש תשובות לגבי הטיפול במקרה.עו"ד לימור רוט חזן, המייצגת את הוריה של הילדה, סיפרה שהתיק עבר במשך כמה חודשים בין כמה פרקליטים. לדבריה, באחד המקרים הם אף שמעו שהתיק אבד, ונמצא רק לאחר כמה ימים. "צריך להבין איזו תחושה מלווה משפחה כשקטינה כבת 12 מתארת פגיעה מינית על ידי אדם הקרוב למשפחה. פגיעה שנמשכה למעשה כמה חודשים", אמר עו"ד רוט חזן. "כל המשפחה נכנסת לטלטלה כשהגורם היחידי שיכול לסייע בידם הוא הגורם של אכיפת החוק. כאשר הדברים לא מתבצעים בפרק זמן קצר, זה לחלוטין עינוי נוסף וקשה שהמשפחה כולה צריכה לעבור".עורכת הדין הוסיפה שרק לאחרונה נודע למשפחה שתיק יוגש כתב אישום. "עד עכשיו היא עוד לא יודעת, אחרי שאזרה אומץ והתלוננה ועברה חקירת ילדים ממושכת, אם אכן הצדק ייעשה".מהפרקליטות נמסר בתגובה לדברים: "מדובר בתיק מורכב ורגיש, בו טיפלה הפרקליטות בקפידה, תוך ליווי המשפחה לאורך ההליך באופן צמוד. לפני העברת התיק לפרקליטה הועבר התיק למזכירות לצורך רישום, ושם בשל תקלה התעכב התיק ונמסר בטעות לפרקליטה כי אבד. הפרקליטה עדכנה בהגינות את המשפחה כי עשוי להיגרם עיכוב קל בשל כך. לאחר ימים בודדים הוחזר התיק מהמזכירות, והפרקליטה עדכנה את המשפחה כי התיק בבחינה. לא נגרם כל עיכוב בטיפול בתיק, אשר התקבלה בו החלטה תוך זמן סביר, לאחר שנבחן על ידי שני פרקליטים ממונים בכירים". בפרקליטות הוסיפו כי "מפאת רגישות התיק, וכדי להגן על נפגעת העבירה, לא נוכל למסור פרטים נוספים".