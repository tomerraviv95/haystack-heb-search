ח"כ עמיר פרץ (המחנה הציוני) דורש לבדוק אם מערכת המחשוב שבעזרתה בוצעה ההצבעה בבחירות למפלגה, נפרצה במהלך הסיבוב השני בתחילת החודש - כך נודע ל"כאן 11". פרץ, שהפסיד לפני שבועיים לאבי גבאי במרוץ לראשות מפלגת העבודה, מאיים כי אם לא ישוכנע כי הבחירות התנהלו כשורה הוא יערער על התוצאות.במכתב למזכ"ל מפלגת העבודה, ערן חרמוני, ויו"ר ועדת הבחירות של המפלגה, השופט בדימוס יעקב שמעוני, תובע מטה פרץ לדעת אם המערכת הייתה מוגנת מתקיפות סייבר, שיאפשרו את "שינוי הנתונים באופן מלאכותי". כמו כן דורש פרץ לחשוף את אופן ההצבעה של מתפקדי המפלגה לפי קלפיות ערים ומחוזות, לטענתו "לצורך הפקת לקחים פוליטיים".יו"ר ועדת הבחירות שמעוני מסר בתגובה כי אין עילה לבדיקת המערכת. "זהו 'מסע דייג' למציאת ליקויים", מסר.מלשכת פרץ נמסר בתגובה: "מיד עם היוודע תוצאות הבחירות בירך עמיר פרץ את אבי גבאי על היבחרו ונפגש עמו מאז על מנת לשתף פעולה באופן מלא לטובת החלפת השלטון. לאור העובדה שמערכת הבחירות התנהלה לראשונה תוך שימוש במערכת ממוחשבת זו, הופנתה פנייה למפלגה כדי לקבל מידע בעניין עמידות המערכת. למען הסר ספק - אין לח"כ פרץ כל כוונה לערער על תוצאות הבחירות, אלא להשתמש בנתונים למטרות המוזכרות לעיל בתגובה זו".כאמור, לפני כשבועיים נבחר אבי גבאי לתפקיד יו"ר מפלגת העבודה. גבאי, שמעולם לא כיהן כחבר הכנסת, גבר על עמיר פרץ בסיבוב השני של הפריימריז. גבאי זכה ב-16,080 מקולות הבוחרים, שהם כ-52.4%, ואילו פרץ זכה ב-14,734 קולות - 47.6%.