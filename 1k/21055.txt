מתפרעים התעמתו היום (חמישי) עם כוחות הביטחון באזור מסגד אל-אקצא, לאחר שאלפים הגיעו להתפלל במקום לראשונה מאז הפיגוע במתחם לפני כשבועיים. כמה צעירים עלו לגג המבנה והניפו עליו דגל אש"ף, שהורד בידי המשטרה. מתפרעים יידו אבנים לעבר השוטרים במקום, ושוטר אחד נפצע באורח קל. כוחות המשטרה הגיבו בירי רימוני הלם ואמצעים לפיזור הפגנות. לפי הסהר האדום, בהפרות הסדר נפצעו 96 בני אדם.מוקדם יותר נכנסו רבבות מתפללים לרחבת הר הבית, לאחר אישור מצד הווקף והרשות הפלסטינית שכל הצעדים הישראליים הוסרו מהכניסות הראשיות.מלשכת ראש הממשלה נמסר כי "לאור הרגישות הביטחונית והאירועים בהר הבית" הונחו שר הביטחון והשר לביטחון פנים לתגבר את משטרת ישראל בכוחות מג"ב.דגל אש"ף מונף על אל-אקצא. צילום: מוסעב טוויל (באמצעות יעל אוחנה)מפכ"ל המשטרה רוני אלשיך התייחס הבוקר מרחבת הכותל להחלטת הממשלה להסיר את גלאי המתכות ואמצעי האבטחה הנוספים מהר הבית. בדבריו העביר ביקורת מרומזת על ההחלטה של ראש הממשלה, בנימין נתניהו, ואמר כי הוא מקבל אותה בהכנעה."אני לא מדליף מהקבינט ולא מתחבא מאחורי אף גורם", אמר אלשיך, "אנחנו אומרים את דעתנו, אבל בסופו של דבר ממלאים את החלטות הדרג המדיני. מגנומטר לא יכול להיות האמצעי לאבטחת הר הבית. המהלכים שאנחנו עושים יתנו ביטחון הרבה יותר משמעותי וזה ייבנה לאורך מספר חודשים וייעשה בהדרגה".ממשלת ישראל החליטה שלשום להסיר את כלל אמצעי האבטחה מאזור הר הבית, מתוך כוונה להחזיר את הסדר ולמנוע הסלמה ומשבר ביחסים עם ירדן. המופתי של ירושלים, מוחמד חוסיין, הודיע הבוקר כי מבחינתו, משבר הר הבית הסתיים: "המצב חזר לקדמותו, אנחנו נתפלל באל-אקצא", אמר במסיבת עיתונאים בירושלים. ראשי הווקף פרסמו גם הם את החלטתם לאפשר את קיום התפילות עוד היום בתוך אל-אקצא.יו"ר הרשות הפלסטינית, אבו מאזן, ערך הבוקר כינוס עם חברי ההנהגה הפלסטינית ברמאללה, ובו אמר: "קיבלנו עדכונים מהמופתי ומבכירי הדת ואנחנו יכולים לבשר שתפילות הצהריים היום יהיו בתוך אל-אקצא. זה ניצחון גדול". הוא הוסיף כי שוחח אמש עם מלך ירדן עבדאללה והשניים קבעו לעקוב אחר ההתפתחויות בירושלים ולפעול בתאום. לדבריו, "נעקוב צעד צעד אחר המצב, הסיפור לא נגמר. אנחנו מייחסים חשיבות למה שיקרה באו"ם בשנה הקרובה, מקווה שנוכל לגרוף הישגים".