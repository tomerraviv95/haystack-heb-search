הר הבית נפתח הבוקר (שני) למתפללים יהודים ולתיירים לראשונה מאז סגירת המתחם בעקבות הפיגוע ביום שישי האחרון, שבו נהרגו שני שוטרים - כמיל שאנן והאיל סתאוי. עד כה נכנסו קבוצה של עשרות בודדות של מתפללים, ולא נרשמו אירועים חריגים. אתמול נפתח הר הבית למתפללים מוסלמים תחת אבטחה כבדה ולאחר שהוצבו מגנומטרים בכניסה. אנשי הווקף התרעמו על כך נהלי האבטחה במקום, וחלקם סירבו להיכנס במחאה.ההחלטה על פתיחת המתחם אתמול התקבלה בתום הערכת מצב שקיים ראש הממשלה בנימין נתניהו. "החלטתי שהחל ממחר, במסגרת המדיניות שלנו לשמור על הסטטוס-קוו, נפתח את הר הבית בהדרגה, אבל עם אמצעי ביטחון מוגברים", אמר שלשום ראש הממשלה בטרם טיסתו לביקור מדיני בצרפת ובהונגריה.נתניהו הוסיף כי הנחה את כוחות הביטחון להציב מגנומטרים בשערים שדרכם נכנסים להר הבית. "אנחנו מציבים גם מצלמות על תרנים מחוץ להר הבית, אבל הם נותנים שליטה כמעט מלאה על כל מה שנעשה שם", אמר. אמש הדגיש ראש הממשלה כי המגנומטרים "לא יוסרו בקרוב".יו"ר ועדת החוץ והביטחון, ח"כ אבי דיכטר (הליכוד), כתב אמש בפייסבוק כי אי הכנסת יהודים למתחם היא מפלה. "יש לפתוח את הר הבית ליהודים: לא ייתכן שכתוצאה מהפיגוע - מוסלמים יוכלו להיכנס ויהודים לא. לא ייתכן שבמקום להעניש את התוקפים, הר הבית ייסגר ליהודים. הווקף נועד לטפל במסגדים, ומשטרת ישראל בהר כולו. זה אינו נושא לדיון עם איש, אלא קביעה חוקית של הרשויות המוסמכות בישראל. מהדרג המדיני נדרש להבהיר זאת ומגופי הביטחון לאכוף זאת", כתב.