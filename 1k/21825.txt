קוריאה הדרומית וארצות הברית החלו הבוקר (שני) בתרגיל הצבאי השנתי המשותף, שיימשך עשרה ימים, על רקע המשבר ההולך ומחריף בחצי האי הקוריאני והאיומים הנשמעים מפיונגיאנג. התרגיל אמור להתמקד בעיקר בסימולציות ממוחשבות, ובסיאול הדגישו כי "אין שום כוונה להגביר את המתיחות עוד יותר".נשיא קוריאה הדרומית, מון ג'אי יין, העביר מסר לשכנה מצפון. "אין שום כוונה כלל להגביר את המתיחות הצבאית בחצי האי הקוריאני", אמר במסיבת עיתונאים. "התרגילים הללו נערכים על בסיס שנתי והם הגנתיים באופיים. אסור לקוריאה הצפונית להיגרר לפרובוקציות שיחמירו את המצב ולהשתמש בתרגיל הזה כתירוץ".התרגיל צפוי להימשך עד 31 באוגוסט, והוא יכלול בעיקר הדמיות מחשב ותרגול של ההיערכות במקרה של מלחמה ושימוש בנשק גרעיני מצד קוריאה הצפונית. "על קוריאה הצפונית לדעת שמעגל הרשע ממשיך לחזור על עצמו בגלל הפרובוקציות הבלתי פוסקות שלה", סיכם ג'אי יין.גם בארצות הברית הבהירו כי התרגיל נושא "אופי הגנתי בלבד". דובר של הצבא האמריקני הסביר כי התרגיל נועד "להיערך למקרה שמשהו גדול יתרחש ונצטרך להתגונן". למרות זאת, בקוריאה הצפונית ביטלו את הטענות וקבעו כי מדובר בניסיון הטעיה.בשבוע שעבר דווח כי קוריאה הצפונית החזירה כמה משגריריה לפיונגיאנג לצורך "ישיבת חירום". על פי ההשערות, החזרת השגרירים הגיעה על רקע המתיחות בחצי האי הקוריאני והאיומים ההדדיים שמוחלפים בין המדינה הקומוניסטית לנשיא ארצות הברית, דונאלד טראמפ.יומיים לאחר מכן, הגיעה התגובה מפיונגיאנג, שם הודיעו כי ישלימו במהרה תכנית לשיגור ארבעה טילים לטווח בינוני שינחתו כ-30 קילומטר ליד האי גואם שבחסות אמריקנית. האיום לא מומש בסופו של דבר, וטראמפ הכריז כי ההחלטה של קוריאה הצפונית שלא לשגר את הטילים הייתה החלטה "מושכלת ונבונה". 