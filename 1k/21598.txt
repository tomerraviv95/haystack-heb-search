ממלא המקום הזמני של יו"ר דירקטוריון של בזק, דוד גרנות, נעצר על ידי המשטרה ונחקר באזהרה במשך כמה שעות, כך דיוחה היום (שני) החברה לבורסה. מעצרו של גרנות אינו קשור לחקירה שמנהלת הרשות לניירות ערך בימים אלה סביב התנהלות בזק ולא נוגע לתפקידו בחברה. בתום החקירה, הוא שוחרר לביתו בתנאים מגבילים.גרנות החליף בחודש יוני האחרון את בעל השליטה בבזק, שאול אלוביץ', כיו"ר הזמני של דירקטוריון החברה, לאחר שבית המשפט הרחיק אלוביץ' מהתפקיד בעקבות החקירה נגדו. בין היתר, נבדקה עסקת המיזוג עליה חתם אלוביץ' כיו"ר דירקטוריון בזק עם חברת הלווין יס.הבוקר פורסם כי חמישה אנשי עסקים עוכבו לחקירה באזהרה בחשד לעבירות שחיתות. החמישה נחקרים במשרדי יחידת להב 433 בחשד להלבנת הון, מרמה והפרת אמונים ומתן שוחד. בין החשודים, המיליארדר בני שטיינמץ ויועץ אסטרטגי מוכר.החקירה היא למעשה הסתעפות של פרשות שנחקרו בעניינו של שטיינמץ, בין היתר בחשד למתן שוחד לרשויות בגינאה ועבירות הלבנת הון הנוגעות לכספים שהפקיד בבנקים בשוויץ. על פי החשד, המעורבים פעלו יחד באופן שיטתי כדי להציג חוזים ועסקאות פיקטיביים, בין היתר בתחום הנדל"ן בארצות הברית ושוויץ, וזאת לצורך העברות כספים והלבנת הון.היועץ שנעצר ביחד עם שטיינמץ ויתר אנשי העסקים פוטר בעבר מתפקידו כיועץ למפלגת שלטון באחת ממדינות אירופה. הפרסומים על מעצרו זכו לסיקור נרחב בכלי התקשורת במדינה המדוברת.