אחרי ניצחון מרשים בחצי הגמר על נבחרת צרפת, ועם מאזן מושלם בטורניר, התייצבה הערב (ראשון) נבחרת העתודה של ישראל בכדורסל למשחק גמר אליפות אירופה נגד המארחת, יוון.יותר מ-5,000 צופים, רובם המוחלט אוהדי נבחרת יוון, מילאו את האולם בעיר הרקליון שבאי כרתים וחזו בנבחרת ישראל פותחת את הרבע הראשון בצורה מצוינת. השחקנים של עודד קטש כבר הוליכו 14-2 וסיימו את הרבע ביתרון 7 נקודות על היוונים.הקבוצות עלו לרבע השני והתקשו לייצר נקודות. נבחרת יוון יצאה לריצה של 12-0 בזמן שהישראלים לא מצליחים לקלוע סל במשך למעלה מ-7 דקות. היוונים ירדו למחצית ביתרון 26:23.יוון פתחה את המחצית השנייה עם מטח שלשות של אנטוניוס קוניאריס ועלתה ליתרון 12 נקודות. תמיר בלאט ורועי הובר, הצליחו לצמק את היתרון היווני ל-6 נקודות, אך היוונים סיימו את הרבע השלישי עם 48:41.לרבע האחרון עלתה נבחרת ישראל בידיעה שהיא חייבת לתת את הכל על מנת לחזור למשחק. היוונים לא נכנעו, המשיכו לקלוע על הראש של ההגנה הישראלית והשיגו יתרון שיא של 16 נקודות. ישראל הצליחה לצמק מעט אך בסיום הפסידה 65:56 וזכתה במדליית הכסף. הישג מכובד ומרשים.בעבר העפילה נבחרת ישראל פעמיים לגמר אליפות אירופה. בשני המקרים (2000,2004), הפסידו הכחולים-לבנים לסלובניה. היוונים זכו הערב בגביע אירופה בפעם השלישית. ב-2009 גברו על צרפת וב-2002, עשו זאת נגד ספרד.קלעו לישראל: יובל זוסמן 23 נקודות, תמיר בלאט 10, אריאל נבון 7, נתנאל ארצי 7, דניאל קופרברג 5, רועי הובר 4.קלעו ליוון: אנטוניוס קוניאריס 15 נקודות, מיכאיל לונציס 12, ואסיליוס חראלמפופולוס 10, ואסילאוס חריסטידיס 9, ניקולאס דיפלארוס 8, תאודורוס קאראס 6, ואסיליוס מורטוס 3, דימיטריוס פליוניס 2.