הנאמן על נכסי פשיטת הרגל של אליעזר פישמן, עורך הדין יוסף בנקל, ביקש היום (שני) מבית המשפט המחוזי בתל אביב להכיר ברעייתו של איש העסקים, טובה פישמן, כשותפה מלאה בחובותיו ובנכסיו. בנימוק לבקשה נטען כי בני משפחתו של פישמן ממשיכים להנות מ"חיי מותרות" גם אחרי הכרזתו כפושט רגל. בבקשה כתב עו"ד בנקל כי אורח חייהם של בני משפחת פישמן "עומדים בניגוד מוחלט למצבו הכלכלי", וציין בין היתר כי איש העסקים מתגורר באחוזת פאר בסביון הרשומה על שם אשתו. "מדובר בחייב מתוחכם, הממשיך לחיות חיי הדר ופאר בנכסים שהם כביכול של רעייתו", סיכם בנקל.בסוף חודש יוני האחרון הכריז בית המשפט המחוזי בתל אביב על פישמן כפושט רגל. בנימוקיו, ציין נשיא המחוזי תל אביב איתן אורנשטיין, בין היתר כי גם לאחר מימוש הנכסים, עומד חובו של פישמן על 1.5 מיליארד שקלים - חוב עצום בכל קנה מידה. מרגע שפישמן מוכרז כפושט רגל, חלות עליו מגבלות רבות, כמו איסור על פעילות כלכלית מסוגים שונים. עוד כתב אז השופט כי "לא יהיה בהכרזה כדי למנוע בעתיד הסדר נושים".