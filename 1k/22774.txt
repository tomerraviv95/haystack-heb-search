המנהיג העליון של איראן, אייתולה עלי חמינאי, אמר היום (ראשון) שאיראן תגיב בעוצמה לכל "צעד שגוי" של ארצות הברית בסוגיית הסכם הגרעין. "האומה האיראנית עומדת איתנה, ומול צעד שגוי של 'האומה השתלטנית' מול (הסכם הגרעין), תגיע תגובה של הרפובליקה האיסלאמית", צוטט חמינאי בתקשורת המקומית.חמינאי אמר את הדברים ימים ספורים לאחר שנשיא ארצות הברית דונלד טראמפ אמר שאיראן הפרה את "רוח ההסכם", ואילו שר החוץ רקס טילרסון האשים בשבוע שעבר את איראן כי היא לא עומדת בהסכם. בנוסף הטילה בשבוע שעבר ארצות סנקציות חדשות על שבעה איראנים שהשתתפו בהתקפות סייבר נגד ארצות הברית ועל שתי ישויות שקשורות לתכנית הטילים הבליסטיים של טהראן.עם זאת, סוכנות הידיעות רויטרס דיווחה בשבוע שעבר כי ארצות הברית נערכת לפי שעה להמשיך בהקלות על איראן, שעליהן הוסכם במסגרת הסכם הגרעין שנחתם עמה לפני שנתיים. מדובר בשורה של צעדי ענישה וסנקציות שכפתה וושינגטון על טהראן בטרם נחתם ההסכם, בהם צעדים נגד מערכת הבנקאות האיראנית ונגד לקוחות של תעשיית הנפט המקומית. במהלך מערכת הבחירות בארה"ב התחייב הנשיא האמריקני לקרוע לגזרים את הסכם הגרעין, אך עד לשעה זו לא קיבל החלטה בנושא.בתחילת החודש יצאה שגרירת ארצות הברית לאו"ם, ניקי היילי, במתקפה חריפה נגד איראן והסכם הגרעין שנחתם עם הרפובליקה האסלאמית בתקופת ממשל אובמה. "זה הסכם גרוע, פגום ומוגבל. הוא נועד לכישלון", אמרה היילי בדברים שנשאה במכון המחקר האמריקני AEI שבוושינגטון. לדבריה, "אנחנו צריכים להתעורר. ברור לנו שההסכם הזה גרוע, ואולי הגיע הזמן שנבחן מהי האופציה החלופית".מנגד, בטהרן הגיבו בתקופה האחרונה לאיומים האמריקניים לפרוש מההסכם, והכריזו כי במקרה כזה - תוכל איראן לחזור ולהעשיר אורניום במהירות. ראש הסוכנות האיראנית לאנרגיה אוטמית, עלי אכבר סאלחי, הצהיר כי מדינתו זקוקה לחמישה ימים בלבד כדי לשוב ולהעשיר אורניום לרמה של 20%, הדרושה לפיתוח נשק גרעיני. סאלחי אמר את הדברים בריאיון לטלוויזיה הממלכית בטהרן, שבוע לאחר הצהרה דומה בעניין של נשיא איראן חסן רוחאני."אם יש תוכנית לתגובה ולאתגר כזה, אנחנו בהחלט נפתיע אותם", אמר סאלחי, המשמש גם כסגן הנשיא באיראן. הוא הוסיף: "אנחנו בהחלט לא מעוניינים שדבר כזה יקרה. לא השגנו את העסקה בקלות כדי לתת לה ללכת בקלות. אנו מחויבים לעסקה ונאמנים להבנות שבה".