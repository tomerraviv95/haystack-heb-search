מזכ"ל חיזבאללה, חסן נסראללה, הכריז היום (שלישי) כי משטר אסד ניצח את מלחמת האזרחים בסוריה. במפגש שקיים בלבנון עם בני משפחות של הרוגים בסוריה, אמר נסראללה כי "נשארו עוד קרבות בודדים" עד לניצחון במלחמה, שמתנהלת מאז שנת 2011."כל מה שנותר הוא קרבות מפוזרים. אחרי שנכשל, הצד השני מנסה לנהל משא ומתן ולהרוויח כמה הישגים אחרונים", אמר נסראללה בנוגע לדאעש ולארגוני המורדים הפועלים בסוריה. לפי הדיווחים בלבנון, מזכ"ל חיזבאללה חשף בפני משפחות ההרוגים כי במהלך ביקורו באיראן בשנת 2011, שבו נפגש בין היתר עם המנהיג העליון, עלי חמינאי, "כולם היו משוכנעים שמשטר אסד ייפול בתוך חודשיים או שלושה". לדברי נסראללה, חמינאי הורה לו אז "להילחם למען אסד".אתמול העביר סגנו של נסראללה, נעים קאסם, מסר בנוגע לתקיפה המיוחסת לישראל שאירעה בסוריה בשבוע שעבר. קאסם אמר כי השלטון הסורי יחליט בקרוב כיצד להגיב להפצצת המתקן הצבאי סמוך לחמה, אך יחד עם זאת, הוא ציין כי התקיפה "איננה מהווה עילה למלחמה"."לא בסמכות חיזבאללה לומר מה תהיה התגובה ולהחליט כיצד לפעול. זה יבוא מהמשטר הסורי", הסביר סגנו של חסן נסראללה. הוא הדגיש כי התקיפה בפני עצמה איננה עילה מספיקה כדי לפתוח במלחמה נגד ישראל, משום שלדבריו, "יש דרכים אחרות להגיב לזה".