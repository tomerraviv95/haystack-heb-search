בפעילות משותפת של שב"כ והמשטרה נחשפו צירי כספים של חמאס, שבמסגרתם הועבר ממון המיועד לפעילות טרור לבני משפחותיהם של מחבלים מהארגון, ובהם מבצעי פיגועים חמורים – כך הותר הבוקר (שלישי) לפרסום. לפי שב"כ, הצירים נוהלו על ידי אנשי חמאס השוהים ברצועת עזה, כאשר מטרתם הייתה עידוד טרור ומתן "גב כלכלי" למשפחות מחבלים.לפי שב"כ, שר הביטחון אביגדור ליברמן אישר את תפיסת הכספים, שהועברו מחמאס לתושבי ירושלים, בעקבות מידע מודיעיני. מדובר בכסף או בשווה כסף בסכום של יותר מ-130 אלף שקל. כמו כן, כוחות הביטחון פשטו על בתיהם של החשודים להם יועדו הכספים, והחרימו כסף מזומן בסכום של 100 אלף שקל וכלי רכב פרטי.   במסגרת המבצע נתפסו כספים שהועברו לבני משפחותיהם של פעילי טרור, ובכללם אביו של חסן מאהני מבית חנינא, אחד ממבצעי פיגוע הדקירה שאירע בחודש אוקטובר 2015 בשכונת פסגת זאב בירושלים, ובו נפצעו שני ישראלים באורח קשה ואנוש. כמו כן הכסף יועד לאימו של טארק אבו-ערפה, תושב ראס אל-עמוד, אשר היה מעורב בשנת 1994 בחטיפתו וברציחתו של נחשון וקסמן.