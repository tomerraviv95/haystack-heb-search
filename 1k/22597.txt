בית המשפט העליון בארה"ב נענה הערב (שני) לעתירת החירום שהגיש משרד המשפטים, בדרישה להשהות את ההגבלות שהטילה ביום חמישי האחרון ערכאה נמוכה יותר - בית המשפט לערעורים בסן פרנציסקו - על חוקי ההגירה של הנשיא דונלד טראמפ. מדיניות ההגירה של ממשל טראמפ כוללת הטלת מגבלות רחבות על כניסת מהגרים מ-6 מדינות מוסלמיות.לולא התערב בית המשפט העליון, החלטת בית המשפט לערעורים הייתה נכנסת לתוקף ביום שלישי הקרוב. בהחלטה נכתב: "פסיקת בית המשפט לערעורים בסוגיית הגבלת ההגירה תשבש את הסטטוס קוו ותפגע ביישום החוקי של המדיניות בנושא הפליטים". שופט בית המשפט העליון אנתוני קנדי הורה למערערים על חוקי ההגירה של טראמפ להגיש תגובתם עד ליום שלישי בצהריים.