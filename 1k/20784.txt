ראש הממשלה בנימין נתניהו התייחס היום (רביעי) לראשונה לחקירת תיק 3000, ואמר כי "התקשורת המציאה את עלילת הצוללות ועכשיו העלילה הזו צוללת". הוא הוסיף: "אמרתי לכם שאני לא מעורב בעניין צוללות וכלי השיט ועכשיו זה מתברר".נתניהו העריך שעסקת הצוללות תצא בסופו של דבר לפועל, למרות ההודעה לפיה נדחה טקס החתימה על העסקה בין ישראל לגרמניה, בעקבות החקירה בישראל. לדבריו, "יש כוכבית בעסקה. העניינים יתבהרו ואני מאמין שהעסקה תצא לפועל. הם מחכים לראות איך החקירה תיגמר. אחרי שהחקירה תיגמר זה ייחתם. יש חקירה, ותנו לחקירה להתבצע".בעניין הפרסומים לגבי האישור שניתן לכאורה למכירת צוללות למצרים אמר נתניהו: "זו לא החלטה של ישראל אלא של גרמניה. לא החלטתנו לאשר או לא לאשר. הבענו את עמדתנו, וכל דבר אחר שמדברים בו פומבית זה חוסר אחריות. אני אחראי לביטחון ישראל. הרצון לפגוע בי עובר כל גבול ונוגע עכשיו בביטחון ישראל וזה חסר אחריות"."הממלכתיות שלי לא נעלמה וההחלטות שלי ענייניות לחלוטין", הוסיף נתניהו בתגובה להאשמות גורמים באופוזיציה לפיהן החלטותיו היו נגועות באינטרסים. הוא הוסיף: "העניין הוא לא ההתקפות של ראש הממשלה על התקשורת אלא של התקשורת על ראש הממשלה. זה בהיקפים חסרי תקדים. אתם לא יכולים לרחוץ בנקיון כפיכם. נבנתה עלילה והיא צוללת למצולות".ראש הממשלה הכחיש את הטענות למעורבותו בפרשה ולקרבתו לאחד החשודים, עו"ד דוד שמרון. לדבריו, "אין פה מיליונים – הפרקליט, הגיס, הכיס - זה מת". לדבריו, "לא היה לי מושג ששומרון ייצג את מיקי גנור, וזה גם לא מדויק שהוא בן דוד שלי, אלא בן דוד שני. בכל מקרה כל מי שקרוב אלי נחקר בסוף". בתשובה לשאלות כתבים אמר נתניהו: "מי אמר לכם שיש שחיתות? תראו לי אדם אחד שהורשע. על מה אתם מדברים? שמרון יתברר כעורבא פרח, וזה היה המוקד".הוא התייחס לחקירתו של מנכ"ל משרד התקשורת שלמה פילבר, בחשד למעורבות בשחיתות הנוגעת לחברת בזק ולבעל השליטה בחברה שאול אלוביץ', והכחיש שהתקבלו החלטות מוטות. "אני מכיר את מומו כאיש ישר וערכי. אני יודע שהחלטות שהיינו אמורים לקבל – אף החלטה לא היטיבה עם בזק ואף אחת לא נגועה בניגוד עניינים. הכל זה עננות עננות במטרה ליצר עננה של משהו".על הטענות בנוגע לעמדתו נגד סגירת מפעל האמוניה במפרץ חיפה אמר נתניהו: "האמוניה – מה אתם רוצים ממני? יש מפעל שהולך להיסגר ואין לו תחליף. אז אומרים שיש לי קשר לג'ולס טראמפ (בעל השליטה בחברת חיפה כימיקלים, המחזיקה במיכל האמוניה). הוא לא מקורב אלי, זה שקר. אני רואה אותו אולי פעם אחת בשנה".ראש הממשלה התייחס גם לשיחה הסגורה עם ראשי המדינות בוועידת V4 בהונגריה, שבה אמר שהאיחוד האירופי "חותר תחת ישראל", ושודרה בטעות לכתבים שהיו במקום. לדברי נתניהו ״אני עומד מאחורי כל מה שאמרתי, ועוד דיברתי שם בצורה מתונה. אני לא מדבר בצורה אחת בפריימריז ובצורה אחרת עם מנהיגי מדינות״.בנוגע לסוגיית הצבת המגנומטרים בכניסה למתחם הר הבית אמר נתניהו כי יקיים הערב התייעצות בטחונית נוספת בעניין. לדבריו, "עמדת ירדן ידועה לנו, וכמותם גם אנחנו רוצים לשמור על השקט במקום. בכל מקרה אין שינוי בסטטוס קוו בהר, אלא רק נסיון למנוע את הפיגוע הבא". הוא ציין כי "כשהייתי בפריז בתחילת השבוע הייתי במגדל אייפל וגם שם היו מגנומטרים".נתניהו התייחס לאמירתו של ראש ממשלת הונגריה ויקטור אורבן כי הונגריה טעתה כששיתפה פעולה עם הנאצים: "מה שאורבן אמר אתמול היה ברור וחשוב. ציפו לשמוע את זה מפיו".