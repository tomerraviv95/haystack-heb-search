למרות החלטת ממשלת ישראל, אמש, להסיר את עמדות בידוק גלאי המתכות בהר-הבית, גם הלילה (שלישי) פרצו עימותים אלימים בירושלים. עם סיום התפילה במסגד אל-אקצא ופיזור המתפללים בכביש מעלה מוטה גור, בסמוך לשער האריות, החלו פלסטינים ליידות אבנים ולהשליך חפצים לעבר השוטרים שנכחו במקום.הכוחות פיזרו את הפורעים תוך שימוש ברימוני הלם ואמצעים לפיזור הפגנות. בצד הפלסטיני מדווחים על כ-30 פצועים, בהם גם ילדה, ולטענתם עצרו כוחות הביטחון שני עיתונאים של ערוץ "אלקודס", המזוהה עם חמאס.בתוך כך, השליח האמריקני, ג'ייסון גרינבלט, נועד הערב עם בכיר אש"ף, סאאב עריקאת, ועם ראש המודיעין הכללי, מאג'ד פרג' ,בפגישה הבהירו הפלסטינים לגרינבלט כי על ישראל לעמוד במחוייבותה לשמור על המצב החוקי וההיסטורי במסגד אל-אקצא ולהשיב את המצב לקדמותו.מוקדם יותר היום, בלילה שבין שני לשלישי, החליטה הממשלה לקבל את המלצת מערכת הביטחון ולהסיר את גלאי המתכות ואת המצלמות שהוצבו בכניסה למתחם הר הבית בתגובה לפיגוע שאירע במקום ביום שישי לפני כעשרה ימים, ובו נהרגו שני שוטרים. במקום זאת, הוחלט שיתבצע זיהוי וסינון באמצעות "בידוק חכם", במסגרת תוכנית שעלותה עשרות מיליוני שקלים ויישומה יימשך על פני כמה חודשים. הבוקר כבר החלו בהסרת גלאי המתכות.