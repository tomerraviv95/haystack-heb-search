ועדת השרים לענייני חקיקה אישרה הבוקר (ראשון) את חוק ירושלים מאוחדת, שאותו יזמו של יו״ר הבית היהודי ושר החינוך נפתלי בנט, וחברת הכנסת שולי מועלם. על-פי הצעת החוק, על מנת לחלק את ירושלים ייצטרך רוב מיוחד של 80 ח״כים.השר בנט אמר על אישור החוק בוועדה: "פעמיים עיר הבירה ניצלה מאסון החלוקה שהובילו אהוד אולמרט ואהוד ברק שהחזיקו ברוב זמני בכנסת. זה נגמר. חוק ירושלים מאוחדת שעבר היום בוועדת שרים לחקיקה ימנע כל היתכנות לחלוקת ירושלים". השר בנט הוסיף כי אחדות סביב חוק ירושלים מאוחדת יחזק את מעמדה של ישראל בעולם וימנע לחצים עתידיים עליה.יו"ר סיעת הבית היהודי, ח"כ שולי מועלם רפאלי, הגיבה גם היא לאישור החוק: ״בהתחשב בנסיון העבר, בו שני ראשי ממשלה ניסו לחלק את ירושלים במסגרת הסדר מדיני מסוכן, יש למנוע מראש את הפגיעה בבירת ישראל. ישנה הזדמנות מבחינת ההרכב הקואליציוני כדי להביא לאישורו של החוק. לאור הסיכומים אני קוראת לכל השרים החברים בועדה להצביע בעדו".יו"ר מרצ, זהבה גלאון, אמרה על אישור החוק: "הממשלה חושפת את פניה האמיתיות, מחויבת לאידיאולוגיה של ארץ ישראל השלמה, ומבקשת לסנדל כל הסדר מדיני עתידי".  גלאון הוסיפה כי הממשלה מעבירה מסרים לטראמפ שהיא בעד ניהול מו"מ מדיני, אך בו זמנית מאפשרת לכנסת להכניס תנאי מוקדם, שנועד לסנדל כל הסדר עתידי. לדבריה, הצעת החוק הזו סותרת את השכל הישר החוקתי: "הרי גם השרים יודעים שלא יהיה שום הסדר מדיני בלי חלוקת ריבונות בירושלים, ורק מבקשים לטרפד כל אפשרות לכניסה למו"מ מלכתחילה".בתוך כך, הצעת חוק ירושלים ובנותיה, שואתה יזם ח"כ יואב קיש (הליכוד), ירדה מסדר היום של ועדת השרים לחקיקה. גורמים בוועדה הסבירו כי ההחלטה התקבלה בשל וטו שהטיל ראש הממשלה, בנימין נתניהו.ההצעה ביקשה לקבוע כי יורחב תחום השיפוט של ירושלים ויכלול גם את תחומי השיפוט של הרשויות המקומיות ביתר עילית, מעלה אדומים, מועצת גבעת זאב, מועצת אפרת והמועצה האזורית גוש עציון, והן יהפכו לעיריות בת של עיריית ירושלים. כמו כן מחנה שועפט, כפר עקב וענאתא יהפכו לעיריות בת של עיריית ירושלים. על פי הצעת החוק, יהיו לעיריות הבת מועצות שיבחרו על ידי תושביהן במועד הבחירות לעיריית ירושלים.