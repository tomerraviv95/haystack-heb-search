בכירים במשרד הביטחון בעבר ובהווה מעורבים בפרשת הרכש הביטחוני בארצות הברית, פרשה שנוגעת לשחיתויות במחסני שינוע בעלי חשיבות ביטחונית לישראל הממוקמים בניו ג'רזי, כך חשף הערב (שלישי) הפרשן הבכיר מוטי גילת בחדשות הערב בכאן 11.על-פי הפרטים, למחסני השינוע שנוהלו שנים על-ידי משפחה יהודית אמריקאית, הוצא מכרז ניהול בו התערבו גורמים שונים בניסיון לגרום להטייתו. על אי הסדרים לכאורה התלוננו כמה אישים הקשורים למערכת הביטחון. בכיר במשרד ניסה להתריע ופנה לממונה על הביטחון במערכת הביטחון, שם לא מיהרו לחקור את התלונה ביסודיות. בהמשך פנה קצין בדרגת תת-אלוף במילואים למבקר המדינה והעיד שנחשף למעשים חמורים הקשורים באותו מכרז. מבקר המדינה העביר את התיק לטיפול המשטרה בליווי בכיר מפרקליטות המדינה.ביום רביעי האחרון חשף הפרשן הבכיר מוטי גילת בחדשות הערב בכאן 11 כי המשטרה פתחה בחקירה בעקבות מכתבים שהגיעו לממונה על הביטחון במערכת הביטחון ולמבקר המדינה ומעלים חשד לשחיתות בהיקף של מיליוני שקלים בגוף ישראלי המספק שירותים לצה"ל ולמשרד הביטחון בארצות הברית.