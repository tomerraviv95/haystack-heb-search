ראש הממשלה, בנימין נתניהו, הודיע הבוקר (ראשון) כי מאיר בן שבת הוא ראש המל"ל (המועצה לביטחון לאומי) הנכנס, לאחר שנבחר לפני כחודשיים. התפקיד לא היה מאויש בקביעות מאז קידומו של יוסי כהן לראש המוסד בדצמבר 2015. יעקב נגל כיהן כראש המל"ל מינואר 2016 עד מרץ האחרון, אז החליפו איתן בן-דוד.נתניהו הודיע בפתח ישיבת הממשלה כי בן שבת יחל בתפקידו בעוד יומיים. "הוא עתיר ניסיון ומעש בהגנה על ביטחון ישראל, בשב"כ, כולל בתפקידו האחרון כראש מרחב דרום ואת כל תפקידיו עשה בהצטיינות, אמר נתניהו. "הוא גם מוכר לחברי הקבינט שלנו, שכבר שמעו את בהירות מחשבתו ונעזרו בניסיונו. אנחנו מקבלים אותו בברכה".בן שבת, יליד 1966, נשוי ואב לארבעה, כיהן בשלוש השנים האחרונות כראש המרחב הדרומי בשירות הביטחון הכללי (מקביל לדרגת אלוף). הוא התגייס לשב"כ (שירות הביטחון הכללי) ב-1989, מיד עם תום שירותו הסדיר בצה"ל בחטיבת גבעתי. הוא התחיל את דרכו כעובד מן השורה במרחב הדרומי של השירות, רכש מומחיות בתחום החמאס ברצועת עזה והיה שותף למרבית הפעולות נגדה בשני העשורים האחרונים. בין השאר, ניהל מטעם השירות את הפעילות במבצע "עופרת יצוקה". בן שבת כיהן במגוון רחב של תפקידי ניהול בשב"כ, באגפי ביצוע ובאגפי מטה. בין השאר, הוא עמד בראש שתי חטיבות וכיהן בראשות שלושה אגפים: אגף הסייבר, האגף הארצי לסיכול טרור וריגול ולמחקר ולמדיניות והמרחב הדרומי.בתפקידיו אלה, הופקד על ניהולן של מערכות הכוללות מאות עובדים ומנהלים בתפקידים שונים ובמקצועות מגוונים, ניהל עשרות מבצעים מודיעיניים וסיכוליים, קיים קשרי חוץ ענפים, הקים יחידות, הוביל שינויים מבניים, ניהל תהליכי מחקר וחשיבה אסטרטגית ועסק בעיצוב המדיניות בשורה ארוכה של נושאים.בן-שבת הוא בוגר תואר ראשון במדעי המדינה באוניברסיטת בר אילן, והוא בוגר התכנית לדירקטורים ונושאי משרה בכירים בתאגידים באוניברסיטת תל אביב. בנוסף הוא בוגר מגוון רחב של קורסים בתחום המודיעין ובתחום הניהול הבכיר.יו"ר הבית היהודי נפתלי בנט בירך על המינוי. "בן שבת מביא עמו ניסיון בטחוני רב-שנים בזירות שונות, והבנה עמוקה ורחבה של הביטחון הלאומי הישראלי. חיוני שהמל״ל יהיה גוף חזק ומרכזי בתיכלול וניהול הביטחון הלאומי שלנו. עליו גם להוות עזר-כנגד כדי להביא עמדות וחלופות מדיניות-ביטחוניות מגוונות, וכדי להימנע מקיבעונות מחשבתיים. אני מאחל לבן שבת הצלחה בתפקידו״.