בעל השליטה בבזק, שאול אלוביץ', שוחרר היום (שישי) ממעצר בית בתנאים מגבילים. בית משפט השלום בתל אביב הרחיק את אלוביץ' מבזק וגם מיתר החברות שבשליטתו לתקופה של 60 ימים, ואסר עליו לשוחח עם עובדי בזק. עם בנו, אור אלוביץ', נקבע כי לא יוכל לשוחח רק על עניינים הנוגעים לחקירה המתנהלת בעניינו. קודם לכן אלוביץ' ובנו היו מנועים לחלוטין מלשוחח.מוקדם יותר שחרר בית המשפט ממעצר בית בתנאים מגבילים שלושה חשודים נוספים בפרשת העסקאות בבזק. מדובר במנכ"לית בזק, סטלה הנדלר, באור אלוביץ', בנו של בעל השליטה בחברה, ובמזכירתו של אלוביץ', לינור יוכלמן.במסגרת התנאים המגבילים, הרחיק בית המשפט את הנדלר, אלוביץ' ויוכלמן ממשרדי בזק ו-yes ואסר עליהם לעסוק בענייני החברות. לגבי הנדלר, קבעה השופטת כי היא לא תוכל לקיים קשר עם צמרת בזק ומשרד התקשורת למשך 60 ימים.השבוע חלו התפתחויות נוספות בחקירה סביב בזק. ביום שלישי פשטו חוקרים של הרשות לניירות ערך על משרדי חלל תקשורת, שגם כן בשליטתו של שאול אלוביץ'. הם ביצעו במקום חיפוש ולקחו מסמכים רבים. הפשיטה נערכה במסגרת חקירת עסקאות והסכמים בין חלל תקשורת לבין yes בכל הנוגע לתחום שירותי תקשורת לווינית.לאחרונה העריכו ברשות לניירות ערך כי מנכ"לית בזק, סטלה הנדלר, ששוחררה היום ממעצר, מעורבת בפרשה יותר מכפי שסברו תחילה. גורמים ברשות דיווחו על ראיות משמעותיות נגד הנדלר.