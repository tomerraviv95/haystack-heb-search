נשיא אזרבייג'ן, אילהם אלייב, חנן היום (שני) את הבלוגר הישראלי-רוסי אלכסנדר לפשין, שנדון בחודש יולי האחרון ל-3 שנות מאסר. החנינה תיכנס לתוקף באופן מיידי.לפשין הורשע בבית משפט בבאקו בהסתננות לתוך גבולות המדינה ללא אישור ובהפצת תעמולה בדלנית. לאחר שביקר בחבל הארץ נגורנו קראבך, שנמצא במחלוקת בין אזרבייג'ן לשכנתה הנוצרית ארמניה. לאחר הביקור פרסם לפשין בבלוג שלו מאמרים נגד השלטון האזרי, ובהם קרא להעניק עצמאות לחבל.לפשין, תושב חיפה המחזיק באזרחות ישראלית, רוסית ואוקראינית, נעצר בדצמבר 2016 במינסק בירת בלארוס על פי בקשת אזרבייג'ן, והוסגר אליה בפברואר האחרון.חבל נגורנו קראבך ביקש בסוף שנות ה-80 של המאה ה-20 להתנתק מאזרבייג'ן ולהתאחד עם ארמניה, סכסוך שהחריף עם התפרקות ברית המועצות ב-1991. המלחמה בין אזרבייג'ן לארמניה גבתה את חייהם של כ-30 אלף בני אדם והסתיימה ב-1994, מאז נמצאת הטריטוריה בשליטה צבאית ארמנית.ממשרד החוץ נמסר כי הם "שמחים על החנינה שהוענקה למר לפשין על-ידי נשיא אזרבייג'ן. האיש לווה על-ידי שגרירויות ישראל לכל אורך תקופת מעצרו ומאסרו. נשמח לראותו בהקדם בישראל ונלווה את תהליך חזרתו".גם בתנועת אמנסטי אינטרנשיונל בירכו על שחרורו הצפוי של לפשין ומסרו: ״שחרורו צעד שחיכינו לו זמן רב, משום שהוא לא ביצע כל פשע אלים שהוא ואסור היה לשלול את חירותו מלכתחילה".