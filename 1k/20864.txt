המחבל שביצע אמש (שישי) את הפיגוע בהתנחלות חלמיש שבחבל בנימין הוא עומר אל-עבד, צעיר בן 19 מהכפר כובר הסמוך לרמאללה. כמה שעות לפני הפיגוע, שבו רצח שלושה בני אדם – שני גברים ואישה - הוא כתב פוסט בעמוד הפייסבוק שלו, שאותו כינה "צוואה"."אני עוד לא בן 20, יש לי חלומות ושאיפות רבות", כתב המחבל. "אהבתי את החיים, אך אילו מן חיים אלה, שנהרגים בהם הנשים והצעירים שלנו? מטמאים את אל-אקצה, ואתם ישנים. זו בושה".אל-עבד התייחס למתיחות סביב הר הבית, וכתב: "הם סגרו את אל-אקצא, הם הכריזו מלחמה על אללה, ואני כל מה שיש בידי - זו סכין משוננת. בני הקופים והחזירים, אני בטוח שאחריי ייצאו עוד גברים. אני יודע שאני הולך לבלי שוב, אבל אני הולך לגן העדן".גורם צבאי סיפר, כי המחבל מזוהה עם תנועת חמאס, אך ככל הראה אינו פעיל בארגון. הוא רכש את הסכין שבאמצעותה ביצע את הפיגוע בימים האחרונים, בגלל המצב בהר הבית.מחקירה ראשונית של צה"ל עולה, כי המחבל ככל הנראה הגיע אל חלמיש מהכפר הסמוך שבוא הוא מתגורר, דילג מעל הגדר והגיע אל הבית, שנמצא בקצה היישוב. מי שירה בו, לאחר שרצח שלושה בני אדם ופצע אישה נוספת, הוא חייל שהיה בחופשה. מצבו קשה, והוא מטופל בבית החולים בילינסון שבפתח תקווה.