רימון הלם הושלך אמש (שישי) לעבר מסגד בכפר מע'אר שבגליל, כפר מגוריו של השוטר האיל סתאווי, שנהרג בפיגוע הירי שהתרחש אתמול בהר הבית. אין נפגעים ולא נגרם נזק.המשטרה פתחה בחקירת האירוע. בין היתר נבדק חשד שהרקע לאירוע, בכפר בו מתגוררים דרוזים, נוצרים ומוסלמים, הוא הפיגוע בירושלים שבו נהרג בן הכפר רס"מ האיל סתאווי בן העדה הדרוזית, שהלווייתו התקיימה שעות ספורות קודם לכן. בפיגוע נהרג גם השוטר כמיל שנאן, תושב חורפיש.ד"ר מנסור עבאס, סגן ראש הפלג הדרומי בתנועה האסלאמית ותושב כפר מע'אר הוציא הודעה, בה הוא טוען כי רימון ההלם לא נזרק לכיוון המסגד אלא לכיוון הכביש הראשי, וכי המשטרה טעתה בהודעה שהוציאה בעניין.בהלווייתם של רס"מ האיל סיתאווי ורס"מ כמיל שנאן, המפכ"ל רב ניצב רוני אלשיך קרא להנהגות המגזרים והקהילות שלא להיגרר לפרובוקציות ולא לאפשר לשום אידיאולוגיה קיצונית של שום תנועה או ארגון להפר את השקט בחברה הישראלית: ״הקיצונים יטופלו ביד קשה כיאה למלחמה בטרור, ולא נאפשר להם הישג משום סוג״.