חיל האוויר של ארה"ב ביצע הבוקר (רביעי) ניסוי מוצלח בשיגור טיל בליסטי בין-יבשתי מחוף קליפורניה.הטיל הלא חמוש מסוג "מינוטמן 3" שוגר מבסיס האוויר וונדרברג, כ-200 קילומטרים מצפון-מערב ללוס אנג'לס. הוא לרוב מגיע למרחק של יותר מ-6,000 קילומטרים ממקום שיגורו. זהו הניסוי הרביעי מסוג זה שמבצע השנה צבא ארה"ב, ואחריו נמסר כי הניסוי מראה על "המוכנות, היעילות והדיוק של הנשק".הניסוי התרחש כמה ימים אחרי ניסוי בשיגור טיל בין-יבשתי שביצעה קוריאה הצפונית. משרד ההגנה של יפן העריך אחרי כן כי הטיל שייט 3,000 קילומטרים לפני שנחת במי החופים של יפן, סמוך לאי הוקאידו. שני פקידים בארה"ב אמרו לסוכנות הידיעות רויטרס כי הניסוי הראה שפינוגיאנג מסוגלת לפגוע ברוב ארה"ב. שליט קוריאה הצפונית קים ז'ונג און פיקח אישית על הניסוי והגדיר אותו כ"אזהרה חמורה" לארה"ב.שעות לאחר שיגור זה ערכו ארה"ב וקוריאה הדרומית ניסוי משותף בשיגור טילים לטווח קצר. בוושינגטון כינו את התרגיל "מפגן של כוח" אל מול התנהלותה של פיונגיאנג. מלבד התרגיל, שתי המדינות דנו גם בחלופות צבאיות אחרות בעקבות "הפרובוקציות מצד משטרו של קים ז'ונג און".אתמול אמר גורם ביטחוני בארה"ב שקוריאה הצפונית ביצעה שלשום פעילות "חריגה וחסרת תקדים" בצוללת שלה. ככל הידוע, ניסוי בשיגור טילים מצוללות, שנקרא "מבחן הפליטה", נערך בעיר הנמל סינפו שבמזרח הדיקטטורה האסייתית. הניסוי בוחן את היכולת לבצע "שיגור קר", שבו לחץ קיטור גבוה פולט את הטילים החוצה עוד לפני הצתת המנוע שלהם ובכך מונע פגיעה בכלי בו הוא נמצא.למרות זאת, שר החוץ של ארה"ב רקס טילרסון ביקש לצנן את הרוחות ואמר כי ארצו מעוניינת לפתוח בשיח עם קוריאה הצפונית. על רקע המתיחות הגוברות בעקבות הניסויים הבליסטיים שביצעה לאחרונה קוריאה הצפונית, טען טילרסון כי "בעתיד נוכל לקיים איתם יחסים".בתדרוך לכתבים בבית הלבן, הבהיר טילרסון כי ארצות הברית אינה פועלת להפלת השלטון בקוריאה הצפונית. "אנחנו לא מחפשים חילופי שלטון, לא מחפשים הפלה של המשטר, לא מחפשים להאיץ את האיחוד של חצי הקוריאני ולא מחפשים אחר תירוץ לשלוח לשם את הצבא שלנו", הוא אמר.שר החוץ האמריקני פנה ישירות לשלטון בפיונגיאנג: "אנו לא האויבים שלכם, אך אתם מציגים איום בלתי מקובל כלפינו – ואנחנו מוכרחים להגיב. אנחנו מקווים שבשלב מסוים הם יבינו את זה, ואז נרצה לשבת ולנהל דיאלוג".