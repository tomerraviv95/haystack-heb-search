הפרקליטות הצבאית צפויה להגיש כתב אישום נגד בני משפחת המחבל מחלמיש בגין אי מניעת פשע. המשטרה הגישה הבוקר (שלישי) הצהרת תובע לבית המשפט הצבאי במחנה עופר, ממנו עולה כי אביו, אמו, שני אחיו ודודו של עומר עבד אל-ג'ליל, בן 19 מהכפר כובאר, נחקרו בחשד שידעו על כוונתו לבצע פיגוע ולא פעלו בנדון. כוחות צה"ל עצרו את חמשת בני המשפחה הפלסטינית בשבוע החולף. הם הועברו לחקירה במשטרה, ובהתייעצות עם התביעה הצבאית הוחלט לחקור אותם בחשד לאי מניעת פשע. בחקירה עלה כי בני המשפחה ידעו זמן קצר לפני הפיגוע על כוונתו של המחבל לבצע פיגוע. למרות זאת, לא פעלו ולא ביצעו פעולות ממשיות למניעת הפיגוע ולא דיווחו על כך לרשויות הישראליות ולא לרשויות הפלסטיניות.כמה ימים אחרי הפיגוע בחלמיש, נעצרה אם המחבל בחשד שקראה לפגוע ביהודים, ואחיו נעצר כבר כמה שעות אחרי הפיגוע. שבוע לאחר מכן האם נעצרה בשנית. אביו של המחבל אמר לאחר הפיגוע בראיון ל"כאן" כי לו ידע על כוונת בנו, היה עוצר בעדו. הפיגוע התרחש ביום שישי 14 ביולי. אל-ג'ליל חדר להתנחלות בשעת ערב ודקר למוות את יוסף סלומון, בן 70, ושניים מילדיו - חיה סלומון, בת 46, ואלעד סלומון, בן 36. הוא נורה על ידי לוחם צה"ל שהתגורר בסמיכות והועבר לטיפול רפואי בישראל.