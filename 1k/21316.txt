חברת דירוג האשראי מודי'ס הורידה היום (שישי) את דירוג האשראי של ענקית התרופות טבע, בעקבות הצגת הדוחות הכספיים של החברה וההודעה כי בכוונתה לפטר אלפי עובדים ולסגור מפעלים. במודי'ס מעריכים כי מצבה של טבע לא צפוי להשתפר במהלך השנה הקרובה.מהדוחות הכספיים של טבע עולה כי החברה רשמה ברבעון האחרון הפסד נקי של 6 מיליארד דולרים. ברבעון מקביל אשתקד רשמה חברת התרופות רווחים בסך 188 מיליון דולרים. הפערים העצומים הללו נובעים בעיקר כתוצאה מהרכישה של טבע את החברה הגנרית "אלרגן" לפני כשנה, בסכום של יותר מ-40 מיליארד דולר – עסקה שהוכתרה בזמנו כגדולה בהיסטוריה של המשק הישראלי. מניית טבע צנחה אתמול בכ-18% בבורסה בתל אביב וב-24% בניו יורק. החברה איבדה כ-8 מיליארד דולר משוויה.טבע הודיעה כי תפטר 7,000 עובדים ברחבי העולם – 2,000 משרות יותר ממה שתכננה. החברה גם תסגור 15 מפעלים עד סוף השנה הבאה ותצא מ-45 מדינות שבהן היא פועלת. בשבוע שעבר קיבלו 350 עובדים במפעלים בארץ הודעה כי יפוטרו.מנכ"ל טבע הזמני, יצחק פטרבורג, הודה אתמול כי "התוצאות היו נמוכות יותר משציפינו, גם בגלל עסקת אלרגן וגם בגלל המשך ההתדרדרות בוונצואלה". פטרבורג הסביר כי התחרות בתחום התרופות הגנריות בארצות הברית שחקה את המחירים, וכתוצאה מכך גם את הרווחים.