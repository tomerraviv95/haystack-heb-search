רמי טייב, יועצו הפוליטי של שר האנרגיה יובל שטייניץ, נחקר היום (שני) בחשד ללקיחת שוחד ובתיווך לשוחד במסגרת פרשת הצוללות. הוא נעצר הבוקר יחד עם כמה חשודים נוספים ומעצרו הוארך.טייב מכחיש את המיוחס לו. לטענתו, הוא אמנם חבר קרוב של חשוד אחר – דוד שרן, ראש לשכתו לשעבר של ראש הממשלה בנימין נתניהו, אולם אין לו קשר לפרשה. במהלך החקירה הוא עומת עם חשוד אחר, עורך דין ששמו טרם הותר לפרסום, החשוד כי קיבל כסף מעד המדינה מיקי גנור – כסף שיועד לשוחד לעובדי ציבור.בידי החוקרים נמצא צ'ק שעליו חתם גנור, ושהועבר לעורך הדין המדובר. עורך הדין טען אתמול בחקירה שסיפק לטייב שירותים משפטיים, וכי טייב שילם עליהם בצ'ק חתום בידי גנור. החשד במשטרה הוא שמדובר היה בשיטה להלבנת הכסף.מעצרו של טייב הוארך בשלושה ימים. שופטת בית משפט השלום ראשון לציון עינת רון קבעה כי קיים חשד סביר לביצוע העבירה.אתמול עיכבה המשטרה לחקירה שישה חשודים נוספים בפרשת הצוללות, גם כן בעקבות מידע שהעביר עד המדינה מיקי גנור. אחד מהמעוכבים הוא דוד שרן, לשעבר ראש לשכת ראש הממשלה. שרן חשוד כי קיבל שוחד מגנור ומעצרו הוארך בחמישה ימים בבית משפט השלום בראשון לציון.לפי החשדות העולים מהמידע שהעביר גנור, שרן קיבל שוחד בסך מאות אלפי שקלים, שהועבר באמצעות חוזי העסקה פיקטביים אשר הוסוו כתשלום ליועצים אסטרטגיים. סכומים אלו הועברו לשרן, בתמורה לקידום עסקאות בטחוניות הקשורות לתאגיד טיסנקרופ, שאותו ייצג גנור.