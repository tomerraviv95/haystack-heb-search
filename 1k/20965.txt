כשעתיים לאחר שאושר לקראת קריאה ראשונה בוועדת החוקה של הכנסת, הוחלט היום (שלישי) לפסול את ההצבעה על "חוק ירושלים" של הבית היהודי. אנשי הייעוץ המשפטי של הוועדה קיבלו את טענות חברי האופוזיציה, שהתלוננו על כך שלא ניתנה להם אפשרות לנמק את עמדתם לפני ההצבעה הסופית בוועדה. המשמעות היא שמחר תידרש הוועדה להצביע מחדש על החוק.הצעת החוק, אותה הגישה ח"כ שולי מועלם (הבית היהודי), קובעת כי כל ויתור מדיני או טריטוריאלי על שטחים בירושלים יצריך אישור מינימלי של 80 חברי כנסת, זאת במטרה להקשות על מסירת שטחים לריבונות זרה. ההצעה אמורה הייתה לעלות מחר להצבעה בקריאה ראשונה במליאת הכנסת, אך כעת תתעכב פעם נוספת והוועדה תתכנס כדי להצביע עליה שוב.ח"כ יעל גרמן (יש עתיד) מתחה ביקורת נגד הצעת החוק ואמרה לאחר ההצבעה כי "הבית היהודי מעדיף את האינטרסים הסקטוריאליים הצרים של בוחריו על פני טובת מדינת ישראל ירושלים. החוק מיותר, מבטל את עצמו, אינו מוסיף דבר מעבר לחוק משאל העם ובעל פוטנציאל נזק עצום למדינה - במיוחד בתקופה הנפיצה הזו".בשבוע שעבר עבר החוק שיזם הבית היהודי בקריאה טרומית במליאת הכנסת. בדיון במליאה פנתה ח"כ מועלם לחברי הכנסת הערבים וליו"ר הרשות הפלסטינית, אבו מאזן, ואמרה: "תכניסו טוב לראש - ירושלים הייתה ותישאר בירתו של העם היהודי."בהתאם לניסיון העבר, ולאור המבנה הקואליציוני כיום, מוטלת עלינו החובה להגן על ירושלים מפני מהלכים עתידיים אפשריים", הוסיפה אז מועלם. "גם אם אין איום על שלמותה של ירושלים בעתיד הנראה לעין, ניסיון העבר מלמד שיש הפתעות".יו"ר הבית היהודי, נפתלי בנט, אמר לאחרונה על החוק: "פעמיים עיר הבירה ניצלה מאסון החלוקה שהובילו אהוד אולמרט ואהוד ברק, שהחזיקו ברוב זמני בכנסת. זה נגמר. חוק ירושלים מאוחדת ימנע כל היתכנות לחלוקת ירושלים. אחדות סביב חוק ירושלים מאוחדת יחזק את מעמדנו בעולם וימנע לחצים עתידיים על ישראל".