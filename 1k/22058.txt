ניב נחמיה, שנפצע קשה בפיגוע בסופרמרקט ביבנה בתחילת החודש, השתחרר היום (ראשון) מבית החולים קפלן לביתו לאחר שיפור משמעותי במצבו. נחמיה, שעובד כסגן מנהל סניף שופרסל בעיר, נדקר בחזהו על ידי תושב הכפר יאטה בן 19 והובהל במצב קשה מאוד לבית החולים כשהוא מורדם ומונשם."ניב עבר סדרת ניתוחים מורכבים והוא גיבור. יש לו תהליך שיקום ארוך בפציעות ובסוף התהליך הוא יהיה בריא לגמרי", אמר ד"ר גיא לין, מנהל המחלקה לרפואה דחופה בקפלן, שטיפל בניב יחד עם הצוות הרפואי, כאשר זה הגיע לבית החולים עם פציעות קשות מאוד ובסכנת חיים. אמו של נחמיה, הדסה, אמרה: ״אנחנו מודים לבורא עולם ולצוות הרפואי הנפלא בקפלן שתמכו וטיפלו בניב במסירות נפש״.הדוקר, אסמאעיל אבו עראם, נפצע באירוע באורח קל, כשאזרחים שהיו במקום השתלטו עליו בכוח, ובהמשך הוא הועבר לחקירה. במקביל, כוח של חטיבת יהודה הגיע באותו יום לביתו שבכפר יאטה ופשט עליו.