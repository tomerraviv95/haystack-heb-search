בית המשפט העליון אישר היום (חמישי) דחייה נוספת ואחרונה לריקון הסופי של מכל האמוניה במפרץ חיפה עד ל-18 בספטמבר, תוך שהוא מותח ביקורת על התנהלות חיפה כימיקלים והמשרד להגנת הסביבה. דחייה זו מצטרפת לכמה דחיות שניתנו בחודשים האחרונים לחברת חיפה כימיקלים. בית המשפט החליט גם שלא להאריך את רישיון הרעלים של חיפה כימיקלים מעבר ליום שני הקרוב, אלא לשם החזקת האמוניה במכל עד לריקונו המלא. בית המשפט העליון הדגיש בהחלטתו כי למכל אין היתר בנייה, וכי מערך האמוניה מופעל לכאורה על ידי חיפה כימיקלים במשך שנים ללא רישיון עסק. הוא מוסיף כי כל הפתרונות שייבחרו צריכים להיות כפופים לדיני תכנון ובנייה, לדיני המכרזים, לדיני התחרות ולצרכי המשק והציבור.בית המשפט אף העיר כי מסתבר שלעתים קרובות מדי, הרגולטור (המשרד להגנת הסביבה א"ש) קיבל את עמדת המפוקח (חיפה כימיקלים א"ש) ולעתים אפילו שינה את גישתו הרגולטורית הבסיסית ולפעמים לכאורה ללא פשר, וזאת בין השאר כדי להתאימה לדרישות הנתון לביקורתו.עיריית חיפה מסרה כי היא "מברכת על כך שבית המשפט העליון דחה את עמדת המדינה שדומה באופן 'מפליא' לעמדת חיפה כימקלים והורה על ריקון המיכל בתוך חודש וחצי. עיריית חיפה מפנה את הציבור לסעיף 40 ב בפסק הדין הקובע את שאנו חשים מזה זמן רב, ובו נאמר כי הרגולטור משנה את עמדתו ללא סיבה בהתאם לעמדתה של חיפה כימקלים".מעמותת "צלול" נמסר בתגובה כי זהו יום היסטורי לציבור בכלל ולתושבי חיפה בפרט. "העמותה גאה על חלקה בהובלת המהלך שהסתיים היום בפסיקת בית המשפט העליון, שלפיה יש לסגור את מכל האמוניה המסוכן סופית לא יאוחר מספטמבר השנה. לאור הביקורת החריפה שהעביר בית המשפט על התנהלות הרגולטור, המצטרפת ומחזקת את הביקורת של מבקר המדינה, 'צלול' דורשת שלא לאפשר הכנסתן של אוניות אמוניה קטנות למפרץ חיפה - חלופה מסוכנת שקודמה בלחץ חיפה כימיקלים, ותמשיך את סיכון חייהם של תושבי חיפה והצפון".חיפה כימיקלים והמשרד להגנת הסביבה פנו לבית המשפט העליון בימים האחרונים בבקשה לאפשר את ריקון המיכל עד לינואר 2018. בשנים האחרונות הצהירה הממשלה כמה פעמים שבכוונתה לסגור את המכל בשל הסכנה שבו, אך התוכניות לא יצאו לפועל. עיריית חיפה פנתה לבית המשפט בבקשה לסגור את המכל בעקבות דוח שבו פירטו מומחים לכימיה את הסכנות הכרוכות בהימצאותו במפרץ.בשבוע שעבר הודיע מבקר המדינה, השופט בדימוס יוסף שפירא, כי נבדק החשש לעבירות פליליות סביב טיפול המדינה במכל. על פי ההודעה, מנכ"ל המשרד להגנת הסביבה, ישראל דנציגר, חשוד כי פעל תוך ניגוד עניינים והעניק הטבות כלכליות לחברת חיפה כימיקלים בכל הנוגע לייבוא אמוניה.בהודעת המבקר נכתב בנוגע לדנציגר כי הוא חשוד ב"מעורבות משמעותית וחריגה" בנושא האמוניה, ובהפרה של הסדר למניעת ניגוד עניינים עליו חתם באוגוסט 2015. "מכאן עולים חששות לקיומם של שיקולים זרים בפעילותם של חלק מגורמי המדינה, ואף לפגיעה בטוהר המידות", נכתב עוד.עוד נמסר: "מהמידע שבידי המשרד, עולה חשש כי הבחינה וההכרעה באשר לתעדוף חלופות לייבוא האמוניה נעשו לכאורה באופן מוטה כדי להטיב כלכלית עם חברת חיפה כימיקלים, אגב מידור בעלי תפקידים רלוונטיים במשרד להגנת הסביבה ממעורבות בעניין. כמו כן, מידע שנמסר לגורמים מוסמכים בנושא השתנה מהותית מפעם לפעם ולא תאם לכאורה במלואו את העובדות לאשורן".ראש עיריית חיפה, יונה יהב, מסר בתגובה כי הוא קורא לשר הכלכלה, אלי כהן, להושיב את כלל הגורמים הרלוונטיים לשולחן עגול ולחפש יחד פתרון: "על כל הגורמים לפעול במהירות, בשקיפות ובנקיון כפיים, ללא סחבת וללא מניפולציות על מנת לגלות אחריות ולמצוא את הדרך שתאפשר את ביטחונם המלא והמוחלט של תושבי חיפה והמפרץ ואת המשך פעילותו של המפעל ללא פגיעה בעובדיו ותוך הסתגלותו למציאות המשתנה".