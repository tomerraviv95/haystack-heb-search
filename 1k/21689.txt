מנהל לשכת העיתונות הממשלתית (לע"מ), ניצן חן, החליט היום (רביעי) לשלול את תעודת העיתונאי מכתב בכיר של רשת אל-ג'זירה בירושלים, אליאס כראם, בכפוף לשימוע. זאת בעקבות דברים שאמר בראיון ל"דאר אל-אימאן", ערוץ הטלוויזיה של "האחים המוסלמים", וכן מידע נוסף שהועבר לשר התקשורת איוב קרא ולדובר התקשורת בערבית במשרד ראש הממשלה, אופיר גנדלמן. הראיון המדובר התקיים ב-26 במאי. בין היתר אמר: "כעיתונאי פלסטיני שנמצא באזור כבוש, או באזור עימות, העבודה העיתונאית היא חלק אינטגרלי מההתנגדות ומהעשייה הפוליטית והחינוכית". הוא הוסיף כי "העיתונאי ממלא את תפקידו התקשורתי בהתנגדות על ידי הקולמוס, הקול או המצלמה, משום שהוא חלק מהעם הזה והוא מנהל התנגדות בדרכו הייחודית".על פי לע"מ, הדברים מעמידים בסימן שאלה את יכולתו של כראם לסקר כעיתונאי מקצועי וכנציג רשת זרה, את הסכסוך הישראלי-פלסטיני, שבו לדבריו הוא נוטל חלק פעיל. כראם, בן 40 ואזרח ישראלי מנצרת, נושא תעודת לע"מ מטעם אל-ג'זירה מאז שנת 2011.לפני כשבוע הודיע שר התקשורת, איוב קרא, במסיבת עיתונאים שכינס, כי הוא מתכוון לפעול לסגירת משרדי אל ג'זירה בישראל. "אל ג'זירה היא כלי של דאעש. כמעט כל המדינות באזור קבעו שאל ג'זירה תומכת טרור", אמר קרא והוסיף כי הרשת הקטרית "גרמה לאבדות בישראל במהלך משבר הר הבית".הצהרתו של קרא הגיעה בעקבות דרישתו של ראש הממשלה, בנימין נתניהו, שבוע לפני כן, להכין הצעת חוק ממשלתית לסגירת משרדי רשת אל ג'זירה בישראל.