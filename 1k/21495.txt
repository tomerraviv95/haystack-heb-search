שופט מחוזי בכיר קיבל איומים על חייו באמצעות אינספור שיחות טלפון שהתקבלו בביתו, כך פורסם היום (חמישי) ביומן הערב של כאן ב. השופט הבין שככל הנראה מדובר בחשוד בעל הפרעה נפשית וביקש שלא לעצור אותו ויתרה מכך, טלפן להורי החשוד שהבטיחו לפקח עליו.באחת השיחות, לפני כשבועיים, איים המטלפן על אחד מבני משפחתו של השופט שענה לטלפון כי הוא מתכוון להתייצב בביתו וכדאי שיתכונן לכך. לאור החשש שייתכן שמדובר באיומים עקב פסיקותיו של השופט, שדן בתיקים של עבריינים כבדים, הוקפצו כוחות משטרה לביתו. בתוך פחות מ-24 שעות איתרה המשטרה את החשוד שהובא לתחנת המשטרה.החשוד הודה במעשים וטען כי הגיע אל ביתו של השופט באופן אקראי. במשטרה ביקשו לעצור את החשוד ובעקבות כך אף נערכה התייעצות לאיזה בית משפט להביאו, לאור העובדה כי מדובר בשופט מכהן בעל קשרים עם עמיתיו השופטים. אלא שאז, כאמור, ביקש השופט שלא לעצור את החשוד.ממשטרת מחוז ת"א נמסר בתגובה: בעקבות תלונה שהוגשה בגין חשד להטרדה ואיומים, משטרת ישראל פתחה בחקירה ובפעילות ממוקדת. תוך מספר שעות איתרה ועצרה את החשוד במעשה. בתום חקירתו שוחרר בתנאים מגבילים הכוללים הרחקה ואי יצירת קשר עם המתלונן כלומר השופט.