נשיא ארצות הברית, דונלד טראמפ, הצהיר היום (שני) כי אם האו"ם לא יפעל בקשיחות רבה יותר כלפי איראן בכל הנוגע להסכם הגרעין שנחתם עם הרפובליקה האיסלאמית – ארצות הברית תיסוג מההסכם. "לא נרשה הסכם שלא מפוקח כמו שצריך ונאכף ברפיון", איים טראמפ.דבריו של טראמפ הועברו כמסר מטעם הנשיא האמריקני לרגל כינוס שמקיימת הסוכנות הבינלאומית לאנרגיה אטומית. שר האנרגיה האמריקני, ריק פרי, הקריא אותו בשמו של טראמפ והוסיף: "לא נישאר בהסכם אם נבחין שהאו"ם לא מפקח עליו מספיק".אתמול איים המנהיג העליון של איראן, עלי חמינאי, כי הרפובליקה האסלאמית תגיב בעוצמה לכל "צעד שגוי" של ארצות הברית בסוגיית הסכם הגרעין. "האומה האיראנית עומדת איתנה, ומול צעד שגוי של 'האומה השתלטנית' תגיע תגובה", צוטט חמינאי בתקשורת המקומית.בתחילת החודש יצאה שגרירת ארצות הברית לאו"ם, ניקי היילי, במתקפה חריפה נגד איראן והסכם הגרעין שנחתם עמה בתקופת ממשל אובמה. "זה הסכם גרוע, פגום ומוגבל. הוא נועד לכישלון", אמרה היילי בדברים שנשאה במכון המחקר האמריקני AEI שבוושינגטון. לדבריה, "אנחנו צריכים להתעורר. ברור לנו שההסכם הזה גרוע, ואולי הגיע הזמן שנבחן מהי האופציה החלופית".השגרירה האמריקנית הזהירה כי "אם נמשיך להתעלם מאיראן, נאפשר להם לגדול לכדי בעיה בסדר הגודל של קוריאה הצפונית. אנחנו צריכים להתעורר. ברור לנו שההסכם הזה גרוע, ואולי הגיע הזמן שנבחן מהי האופציה החלופית במקום להישאר בהסכם הזה".