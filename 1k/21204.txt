מאות יהודים פוקדים היום (שלישי) את הר הבית כדי לציין את חורבן בתי המקדש בתשעה באב. המשטרה נערכה מראש בכוחות מתוגברים בעיר העתיקה בירושלים, ומסרה כי מאז הבוקר נעצרו חמישה יהודים בגין הפרעה או תקיפה של שוטרים. תשעה יהודים נוספים, שלפי המשטרה הפרו את הכללים על ההר, עוכבו לחקירה.כבר משעות הבוקר החלו להצטבר תורים ארוכים של מבקרים יהודים שביקשו להיכנס להר הבית. המשטרה אפשרה לקיים במקום סיורים בקבוצות גדולות יותר מכפי שנהוג בשגרה. בצהריים התערבו שוטרים בעימות שהתפתח סמוך לשער השלשלת בין קבוצה של יהודים לבין מוסלמי שהיה במקום, אך מלבד זאת לא נרשמו אירועים חריגים.הראשון לציון, הרב יצחק יוסף, פרסם היום קריאה ליהודים שלא לעלות להר הבית. "לצערנו, יהודים עלו אל הר הבית. דווקא היום, תשעה באב, היום שבו חרב בית המקדש – חובה לשוב ולהזכיר כי העלייה להר הבית אסורה לפי ההלכה. אותם יהודים מחללים את קדושתו".בתוך כך, הזהיר שר החוץ הירדני, איימן ספדי, את ישראל כי אם תמשיך את "הפרותיה על הר הבית", הדבר עלול "לפוצץ משברים מסוכנים עוד יותר מהמשבר האחרון". בנאום שנשא בוועידת שרי החוץ של הארגון לשיתוף פעולה אסלאמי באיסטנבול, טען ספדי כי מאז תחילת היום "פרצו אלפי יהודים קיצונים למתחם אל-אקצא, דבר שלא קרה מאז שנת 1967".המועד הקדוש ליהדות מצוין השנה בצל המשבר האחרון סביב הר הבית, מאז הפיגוע במתחם בו נהרגו השוטרים כמיל שנאן והאיל סיתאווי לפני כשלושה שבועות. ישראל הציבה במקום גלאי מתכות על מנת להגביר את האבטחה בכניסה להר, אך בהמשך הסירה אותם לאור דרישות הרשות הפלסטינית ומדינות ערביות, ולאחר שפרצו שורה של עימותים בעיר העתיקה.