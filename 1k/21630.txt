איראן יכולה לפרוש מהסכם הגרעין "בתוך שעות" אם ארצות הברית תמשיך להטיל סנקציות חדשות על טהראן. כך אמר היום (שלישי) הנשיא חסן רוחאני.רוחאני אמר את הדברים בנאום בפרלמנט ששודר בטלוויזיה הממלכתית. "אם ארצות הברית רוצה לחזור על כך (הטלת סנקציות), איראן בוודאות תוכל לחזור בתוך זמן קצר – לא בתוך שבוע או חודש, אלא בתוך ימים – למצב מתקדם יותר מלפני המשא ומתן", אמר.זו אינה הפעם הראשונה שרוחאני מגיב בתוקפנות לצעדי ארצות הברית בנוגע להסכם הגרעין. בנאום השבעתו לקדנציה השנייה בחודש שעבר אמר הנשיא האיראני כי טהראן "לא תבליג" על הפרת הסכם הגרעין. "אלה שמבקשים להרוס את הסכם הגרעין צריכים לדעת שמה שהם יהרסו, זה את הקריירה הפוליטית שלהם", אמר בנאום משודר.שלשום אישר הפרלמנט האיראני סכום של 260 מיליון דולר לפיתוח תכנית הטילים במדינה. זאת, בתגובה לסנקציות שהטילה עליה ארצות הברית. כמו כן, הוקצה סכום זהה ל"כוח אל-קודס" של משמרות המהפכה, האחראי לפעילות הצבאית מחוץ לתחומי איראן. ההחלטה התקבלה ברוב של 240 מתוך 244 חברי הפרלמנט שנכחו בישיבה.כלי תקשורת באיראן דיווחו כי בישיבה שבה אושרו התקציבים נשמעו בפרלמנט קריאות "מוות לאמריקה". הצעת החוק בנוגע להקצאת הכספים תצטרך לעבור הצבעה שנייה לפני שתוגש לגוף הפקידותי באיראן, שיאשר אותה באופן סופי.יו"ר הפרלמנט האיראני, עלי לריג'אני, הזהיר כי ההחלטות שהתקבלו בבית הנבחרים יהיו "רק הצעד הראשון בהתמודדות של איראן עם פעולות הטרור של האמריקנים באזור, ועל ארצות הברית לדעת זאת". סגן שר החוץ האיראני, עבאס אראקצ'י, הבהיר כי הממשלה בטהראן תגבה את החלטת הפרלמנט.ראש המוסד, יוסי כהן, הציג שלשום בפני שרי הממשלה הערכת מצב אזורית, ובה הדגיש כי איראן ממשיכה להתפשט ברחבי המזרח התיכון. "במקומות שבהם מצטמצמת הנוכחות של דאעש, איראן פועלת כדי למלא את החלל", אמר כהן. הוא הוסיף כי הסכם הגרעין בין טהראן לבין המעצמות הגביר עוד יותר את התוקפנות האיראנית באזור.לדברי ראש המוסד, איראן לא זנחה את שאיפתה להפוך למדינת סף גרעינית. "מאז החתימה על ההסכם, איראן נמצאת בצמיחה כלכלית", הוא הוסיף. ראש הממשלה, בנימין נתניהו, אמר בעקבות הסקירה כי ישראל "אינה מחויבת בשום צורה להסכמים הבינלאומיים עליהם חתמה איראן, ותמשיך להג על עצמה מפני האיומים".