 אלפי בני אדם השתתפו היום לפנות בוקר (חמישי) בהלוויות שלושת המחבלים מאום אל-פחם, שביצעו את הפיגוע בהר הבית לפני שבועיים בו נהרגו השוטרים האיל סתאוי וכמיל שנאן. המשתתפים קראו בין השאר "בדם ואש נפדה את אל אקצא ואת השהידים" וירו זיקוקי דינור. על הקברים נכתב: "קברי השהידים מאום אל-פחם הכבושה". בטקס השתתף גם השייח ראאד סלאח, מנהיג הפלג הצפוני בתנועה האיסלאמית, שהוצאה אל מחוץ לחוק. במשטרה הבהירו אמש כי לא יתערבו בנעשה בהלוויות.בני המשפחות של המחבלים מסרבים להאמין כי בניהם ביצעו את הפיגוע. "נתייחס אליהם כאל חתנים ביום חופתם", אמר אמש קרוב משפחתם של אחד מהם.שלושת המחבלים שנקברו הלילה הם מוחמד אחמד מוחמד ג'בארין (29), מוחמד חאמד עבד אל-לטיף ג'בארין (19) ומוחמד אחמד מפדל ג'בארין (19). לאף אחד מהם לא היה רקע ביטחוני. הפיגוע שביצעו השלושה אירע ב-14 ביולי בשעה 7:00, סמוך לשער האריות. הם הגיעו למקום כשהם חמושים ברובי קרל גוסטב, אקדח וסכינים - וירו לעבר כוח משטרה. כתוצאה מהירי נהרגו שני שוטרים. שלושת המחבלים נורו ונהרגו – אחד מהם בעודו מנסה להימלט אל המסגד.