שגרירת ארצות הברית באו"ם, ניקי היילי, קראה היום (שני) למועצת הביטחון לנקוט את "הצעדים החזקים ביותר שאפשר" נגד קוריאה הצפונית, בעקבות הניסוי הגרעיני האחרון שביצעה פיונגיאנג. "מספיק זה מספיק", הצהירה היילי והוסיפה כי מנהיג הדיקטטורה המבודדת, קים ג'ונג און, "מתחנן למלחמה"."למרות המאמצים שלנו, תכנית הגרעין של קוריאה הצפונית מתקדמת יותר ומסוכנת יותר מתמיד", אמרה היילי בנאומה בפני מועצת הביטחון. הנציגה האמריקנית הדגישה כי "מלחמה היא משהו שארצות הברית לעולם לא רוצה, ואנחנו לא רוצים בה גם עכשיו – אך סבלנותנו איננה בלתי מוגבלת".אתמול גם נשיא ארצות הברית, דונלד טראמפ, הגיב במילים תקיפות לניסוי הגרעיני שביצעה קוריאה הצפונית והזהיר כי פיונגיאנג מסכנת את ארצו. "המילים והפעולות שלהם יוצרות סביבה עוינת ומסוכנת כלפי ארצות הברית", צייץ טראמפ בחשבון הטוויטר שלו וכינה את קוריאה הצפונית "מדינה סוררת"."קוריאה הצפונית הפכה לאיום עצום ולמבוכה עבור סין, שמנסה לסייע אך נושאת מעט מאוד הצלחה", המשיך טראמפ בסדרת ציוצים. עוד כתב הנשיא האמריקני: "קוריאה הדרומית מגלה, כפי שאני אמרתי להם, שדיבורי הפייסנות עם קוריאה הצפונית לא יועילו. הם מבינים רק דבר אחד!". מלבד הדרישה באו"ם להחריף את הענישה נגד פיונגיאנג, שר האוצר של ארצות הברית, סטיב מנוצ'ין, כבר הודיע כי ארצו כבר מגבשת חבילת סנקציות חדשה שעלולה להגיע עד כדי הפסקה מוחלטת של כל סוגי הסחר עם קוריאה הצפונית. בראיון לרשת פוקס ניוז, הוא הצהיר כי יבקש מטראמפ לשקול ברצינות לבצע מהלך שכזה. "אם מדינות רוצות לעשות עסקים עם ארצות הברית - ברור שהן תפעלנה ביחד עם בנות בריתנו כדי לנתק את קוריאה הצפונית מבחינה כלכלית", אמר מנוצ'ין.אתמול בבוקר אישרה קוריאה הצפונית כי ביצעה בהצלחה ניסוי גרעיני בפצצת מימן. בהודעה בערוץ הטלוויזיה הרשמי של הדיקטטורה המבודדת נמסר כי המדינה מסוגלת להרכיב את פצצת המימן על ראשי נפץ של טילים בין-יבשתיים. כתוצאה מהניסוי, הורגשה רעידת אדמה בעוצמה של 6.3 במחוז קילז'וף באזור הממוקם בסמוך למתחם אתר ניסויים גרעיניים בשם פונג-רי. עוצמת הפיצוץ עמדה על כ-120 קילו טון, פי שמונה מעוצמתה של "ילד קטן" - פצצת האטום שהוטלה על הירושימה ב-1945.פיונגיאנג הגדירה את הניסוי "הצלחה מלאה". לטענת קוריאה הצפונית, מדובר בשלב נוסף ומשמעותי בדרך להשלמת תכנית הנשק הגרעיני של המדינה. זו הניסוי הגרעיני השישי שעורכת קוריאה הצפונית, שהוביל לרעש בעוצמה של פי עשרה מהניסוי האחרון, שנערך בספטמבר 2016. 