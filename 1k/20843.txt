בכירים פלסטינים אומרים הבוקר (שישי) לעיתונות הערבית כי ירדן והרשות הפלסטינית מקיימות מגעים עם ארצות הברית, עם האיחוד האירופי ועם מדינות ערב כדי שיילחצו על ישראל לסלק את גלאי המתכות מהר הבית. בכיר פלסטיני סיפר שהתנהלו שיחות מרתוניות בעניין בין ישראל לירדן, והאחרונה דבקה בהסרת הגלאים ודחתה הצעות פשרה כמו החלפתם בגלאים אישיים לגילוי מתכות או בהשארתם וביצוע בידוק רק לחלק מהמתפללים.ראש הרשות הפלסטינית אבו מאזן שוחח הלילה בטלפון עם יועצו של נשיא ארצות הברית דונלד טראמפ, ג'ארד קושנר, שטלפן לראש הרשות. אבו מאזן הזהיר את קושנר כי המצב מסוכן מאוד ועלול לצאת משליטה אם ישראל לא תחזור בה מצעדיה ותסיר את גלאי המתכות בהר הבית. אבו מאזן ביקש מקושנר ומהממשל האמריקני להתערב בדחיפות בנושא.ראש הרשות הפלסטינית שב הלילה לשטחים לאחר שקטע את ביקורו בסין והוא צפוי לכנס היום את ההנהגה הפלסטינית ברמאללה לדיון במתיחות. אמש פורסם בחדשות "כאן 11" שגם השליח האמריקני למשא ומתן ג'ייסון גרינבלט נמצא בתמונת המגעים, כמו גם הקונסוליה האמריקנית.אתמול היו עימותים בין פלסטינים למשטרה בהר הבית. צעירים ערבים זרקו בקבוקי תבערה ויידו אבנים לעבר השוטרים. המשטרה השתמשה באמצעים לפיזור הפגנות כדי להשליט סדר. לפי דיווחים של הסהר האדום הפלסטיני, 22 מתפרעים נפצעו, כאשר שניים מהם נפצעו קשה מפגיעת כדורי גומי בפלג גופם העליון. חמישה שוטרים נפצעו קל.