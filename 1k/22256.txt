הורים לתלמידים התכנסו גם הבוקר (ראשון) מחוץ לבית הספר שבו לימד המורה המואשם בעבירות מין, שאול שמאי. עשרות ההורים, לבושים בשחור, מקיימים משמרת מחאה במתחם בית הספר נגד המנהלת, ומסרבים לעזוב. במקום מספר שוטרים.בנוסף למחאה, ההורים הגישו תלונה במשטרה נגד המנהלת, שלטענתם שינתה את גרסתה מספר פעמים. לטענתם, אחרי המקרה אמרה המנהלת לתלמידים כי אסור לדבר על למה שהיה וביקשה את תמיכת המורות.ביום שישי האחרון, בפתיחת שנת הלימודים תשע"ח, התקיימה ההפגנה הראשונה של ההורים המוחים, הדורשים כי מנהלת בית הספר תשעה את עצמה עד לסיום הבדיקה בעניינה.בסוף השבוע הפיצו ההורים מכתב שהופץ לכל הורי בית הספר בו הם קוראים להם להמשיך להפגין. "המנהלת כשלה בתפקידה. איבדנו את האמון והבטחון במי שצריכה לנווט את הספינה גם בים סוער. אשת חינוך אמיתית רואה את טובת הילדים לפני טובתה האישית – משבר זה הוכיח מעל לכל ספק שמנהלת בית הספר שלנו רחוקה מכך", נכתב בין היתר.משרד החינוך הגיב על המחאה: "אנו מלווים באופן צמוד את בית הספר כדי להבטיח לתלמידים שגרת לימודים ואקלים בית ספרי מיטבי".בסוף חודש יוני הואשם שאול שמאי, מורה בן 48 מראשון לציון, בביצוע עבירות מין בבית ספר יסודי בצפון תל אביב. על-פי כתב האישום המעשים בוצעו בזמן ששמאי שימש מורה ומחנך בכיתה ב'. הוא ביצע מעשים מגונים בתלמידות בנות שבע ושמונה במהלך השיעורים בכיתה בזמן ששאר התלמידים נחשפים למתרחש.