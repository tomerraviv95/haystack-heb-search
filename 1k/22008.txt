העיתון הלבנוני "אל חיאת" היוצא לאור בלונדון דיווח הבוקר (שבת) כי גורמים דיפלומטיים מערביים מסרו שבפגישה שהתקיימה לאחרונה בין המשלחת האמריקנית בראשות חתנו של הנשיא ויועצו ג'ארד קושנר, לבין ראש הרשות הפלסטינית אבו מאזן, נרשמה התקדמות קטנה אך לא מספקת בשיחות לחידוש המשא ומתן עם ישראל.על פי הדיווח, הצוות האמריקני הביע נכונות לתמוך בפתרון 2 המדינות והצהיר כי יציב אותו כמטרת המו"מ, אך עם זאת, ארה"ב תסרב להגדיר את גבולות 67' כגבולותיה של המדינה הפלסטינית העתידית, וכי החלטה זו תישאר פתוחה לדיון בין הצדדים. עוד מסרו הגורמים בריאיון לעיתון, כי חברי המשלחת האמריקנית הבהירו לאבו מאזן שהפסקת הבנייה הישראלית בהתנחלויות איננה אפשרית מכיוון שהיא עלולה להפיל את ממשלת נתניהו. כמו כן, המשלחת האמריקנית הודיעה כי בשלב הבא יש לפעול לחיזוק היחסים בין הרשות הפלסטינית לישראל במישור הכלכלי והביטחוני, טרם הפתיחה במשא ומתן.