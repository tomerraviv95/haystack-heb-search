נשיא ארה"ב דונלד טראמפ מתייחס היום (שישי) בחשבון הטוויטר שלו לנושא הביטחוני, אחרי מתקפת הטרור הלילה ולפנות בוקר בברצלונה ובעיירה קמברילס שכללה שני פיגועי דריסה.טראמפ תקף את הדמוקרטים וכתב: "הדמוקרטים המכשילים הופכים את השמירה על ביטחון המדינה לקשה מאוד. הם משתמשים בבתי המשפט ומעכבים הליכים כל הזמן, חייב להיפסק!".הנשיא האמריקני התייחס גם לטרור האסלאמי: "יש לעצור את הטרור האסלאמי הקיצוני בכל האמצעים הדרושים! בתי המשפט חייבים להחזיר לנו את הזכויות שלנו להגן על עצמנו. צריכים להיות קשוחים". טראמפ הוסיף ש"המחלקה לביטחון המולדת וכוחות אכיפת החוק נמצאים בכוננות ובוחנים מקרוב כל סימן לצרות. הגבולות שלנו חזקים מאי פעם".היום נמסר מבית החולים סורוקה בבאר שבע כי לחדר המיון הגיעה אמש אישה שנפצעה קל בפיגוע. היא סובלת מחבלות מפוזרות וכבר שוחררה לביתה.בפיגוע בשדרות הרמבלאס בברצלונה אמש נרצחו 14 בני אדם ו-130 נפצעו. בין הנפגעים ניתן למצוא אזרחים מ-34 מדינות. פיגוע נוסף התרחש לפנות בוקר בקמברילס, המרוחקת כ-100 קילומטרים מבירת קטלוניה. בקמברילס נרצחה אישה ושישה בני אדם נוספים נפצעו. חמשת המחבלים בפיגוע בעיירה נהרגו בידי המשטרה.בקטלוניה דיווחו כי תא הטרור מנה לפחות 12 מחבלים ממוצא מרוקני ששבו מסוריה. המשטרה עצרה עד כה ארבעה חשודים במעורבות בפיגוע ברמבלאס. דאעש נטל את האחריות לפיגועים.