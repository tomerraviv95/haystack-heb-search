למרות הקולות הגוברים בירדן להעמיד לדין את המאבטח הישראלי שהיה מעורב בירי בשגרירות בעמאן, במערכת הביטחון מעריכים שהוא לא יזומן לחקירה. זאת, על רקע התקדמות התחקיר המבצעי של התקרית, ממנו עולה שמדובר בפיגוע על רקע לאומני ולא בקטטה שהסתבכה.לפי התחקיר, המאבטח הותקף בדירה של צוות השגרירות בידי אחד הפועלים הירדנים שהביא למקום ריהוט חדש. בעל הבית של הדירה, רופא במקצועו, ניסה להפריד בין הדוקר לבין המאבטח, אך נורה למוות בשוגג. בישראל כבר הודיעו כי יפצו את משפחתו.עוד עלה בתחקיר כי המאבטח הישראלי הוצב בעבר כמאבטח בשגרירות ישראל בטורקיה במשך שנתיים, וכי יש לו ניסיון בהגנה על מתחמים ישראלים במדינות מוסלמיות. לאור הממצאים, קיימת הערכה כי ישונו הנהלים על הכנסת מקומיים למתחמי המגורים של צוותים ישראלים.מוקדם יותר, ביקר המלך עבדאללה בחריפות את ראש הממשלה בנימין נתניהו, בעקבות קבלת הפנים שערך למאבטח הישראלית. בישיבה שערך בהשתתפות שרי ממשלה ובכירי מערכת הביטחון בממלכה, אמר המלך הירדני כי נתניהו גזר "קופון פוליטי" על מעשה רצח. הוא הוסיף כי ראש הממשלה "חייב להתנהל באחריות ולנקוט בצעדים משפטיים שיבטיחו את העמדתו לדין של המאבטח על מנת שהצדק יושג". הוא הוסיף כי להתנהלות ישראל בפרשה תהיה השפעה ישירה על היחסים בין המדינות.שר החוץ הירדני איימן ספדי מתח גם הוא ביקורת על נתניהו, בנאומו בכינוס הליגה הערבית. לדבריו, "על ראש ממשלת ישראל להבין שכל היהירות והשחצנות המיותרת, הפרת החוק, וסילוף המציאות הפופוליסטיים אינם אלא מוסיפים למתיחות ומלהיטים את האווירה". ספדי הוסיף: "במקום לנסות לצבור פופולריות על חשבון האמת ועל חשבון זכויותיהם של אחרים באופן שמסכן את זכותם של העמים בשלום ובביטחון, עליו לדבוק בחוק הבין לאומי ובמדיניות שתבטיח התקדמות לעבר ביטחון ושלום".