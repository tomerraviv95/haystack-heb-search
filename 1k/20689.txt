האם אנחנו בדרך להתפתחות דרמטית בפרשת הצוללות? עו"ד נתי שמחוני, פרקליטו של אחד החשודים המרכזיים בפרשה מיקי גנור, התפטר היום (שני) מייצוגו. זאת כשברקע המגעים שנוהלו לאחרונה עם גנור, כדי שיהפוך לעד מדינה. שמחוני מסר בתגובה, כי הוא מנוע מלהתייחס לסיבת ההתפטרות.מעצרו של גנור הוארך היום פעם נוספת בבית משפט השלום בראשון לציון. איש העסקים ששימש נציג של חברת כלי השיט הגרמנית "טיסנקרופ" בישראל, יישאר במעצר ארבעה ימים נוספים, בהסכמת הפרקליטות ועורך דינו החדש אילן סופר ממשרדו של עו"ד אלי זוהר. גנור חשוד בשורת עבירות, בהן מרמה, הלבנת הון וקשירת קשר לביצוע פשע. בדיון הקודם להארכת מעצרו ציינה השופטת עינת רון, כי "חומר הראיות נגד גנור חזק".מוקדם יותר היום הוארך בארבעה ימים גם מעצרו של המשנה לראש המל"ל לשעבר, תת-אלוף במיל' אבריאל בר-יוסף. השופטת רון ציינה כי "חלו התפתחויות לא מעטות בחקירה", והוסיפה: "המשטרה מבקשת לבצע עוד עשרות פעולות חקירה שהן פרי של התפתחות החקירה".בפרשה, המכונה תיק 3000, נחקרו לאחרונה גם מפקד חיל הים לשעבר, אלוף במיל' אליעזר (צ'ייני) מרום; ומקורבו של ראש הממשלה, עו"ד דוד שמרון. מעצר הבית של השניים הסתיים, ושמרון אף המריא לביקור בחו"ל.אתמול שוחרר למעצר בית עו"ד רונן שמר, המועסק במשרדו של גנור. שמור חשוד בעבירות של מרמה והלבנת הון. הוא טוען להגנתו, כי פעל על פי הוראותיו של גנור, שלדבריו אינו משתף אותו במהות פעילותו העסקית.