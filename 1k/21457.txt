סמ"ר ע', לוחם יחידת עוקץ שירה במחבל מהפיגוע בחלמיש לפני כשלושה שבועות, יקבל אות צל"ש – כך נמסר היום (רביעי) מדובר צה"ל. מפקד פיקוד המרכז, אלוף רוני נומה, אישר את הענקת הצל"ש, שיימסר ללוחם מטעם אוגדת איו"ש.בהודעת הצבא נאמר כי הצל"ש יוענק ללוחם על "גילויי קור רוח, חתירה למגע ודבקות במשימה בנטרול המחבל, תוך גילוי אומץ לב ושיקול דעת שהובילו למניעת אסון כבד יותר". אביו של הלוחם, שמעון מעוז, שנכנס אף הוא לבית בו התרחש הפיגוע והזעיק את כוחות הביטחון, יקבל תעודת הערכה מטעם מפקד פיקוד המרכז.הפיגוע, שבו נרצחו יוסי, אלעד וחיה סלומון, אירע לפני כשלושה שבועות. מחבל שחדר ליישוב חלמיש נכנס לבית המשפחה בזמן חגיגת הולדת בנו של אלעד והחל לדקור את יושביו. ע', חייל בסדיר שהיה אז בחופש ומתגורר בסמוך, שמע את צעקות השכנים, נטל את נשקו וירה במחבל דרך החלון.לאחר הירי, ע' ואביו נכנסו לתוך הבית, סייעו לוודא כי לא נשקפת עוד סכנה והזעיקו את כוחות הביטחון למקום.במשפחתו של ע' העדיפו שלא להתראיין ומסרו שברגעים אלה הלב נמצא עם משפחת סולומון: "קיבלנו היום את ההודעה על קבלת הצל"ש ותעודת ההערכה ברגשות מעורבים. עשינו את חובתנו האזרחית כפי שכל אזרח ושכן היה עושה, היינו מעדיפים להחזיר את השעון אחורה כדי לקבל חזרה את שכנינו היקרים והאהובים משפחת סלומון, וברגעים אלה ליבנו איתם". בהודעה הוסיפו כי הם "רוצים לחזק את כל עם ישראל ואת לוחמי ומפקדי צה"ל".