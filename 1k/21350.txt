הצעירה שנמצאה אתמול (שבת) בחורשה סמוכה לצומת גורל כשהיא מחוסרת הכרה היא חיילת מבאר יעקב. זהותה התבררה לאחר שלא שבה לביתה, ואימה החלה לנסות לאתרה בבתי החולים. בדיון בהארכת מעצרם של ארבעת מארגני המסיבה עלה כי הצעירה הובהלה ארבע שעות לאחר שהתמוטטה, וכי הם לא דאגו שבמקום יהיה אמבולנס. הארבעה הובאו היום להארכת מעצרם בבית המשפט השלום בבאר שבע, לאחר שנעצרו אתמול על ידי המשטרה שסגרה את המסיבה. מעצרו של המפיק הוארך ביומיים. בית המשפט הורה לשחרר ממעצר את הסאונדמן, אך המשטרה התנגדה ומעצרו הוארך ביממה נוספת. לשניים אין עבר פלילי. אדם נוסף החשוד שמכר סמים, עליו נמצאו על פי החשד עשרות מנות של סמי הזיה, ישהה במעצר עד יום חמישי הקרוב. החשודים מסירים מעצמם אחריות וטוענים כי המשתתפים הם אנשים בוגרים ואחראים לגורלם. החיילת פונתה אתמול לבית החולים סורוקה כאלמונית, לאחר שלא נמצאו עימה תיק או ארנק. במשטרה בדקו אם השתתפה במסיבת טבע שהתקיימה באזור, ואם היו עמה חברים נוספים. החיילת ככל הנראה התייבשה ולא השתמשה בסמים.מבלים שהשתתפו במסיבת הטבע הסמוכה אמרו ל"כאן" כי לא ידעו על המקרה. "השתתפו 500 אנשים בשתי רחבות של טראנס. המסיבה התחילה בשש בבוקר ואמורה הייתה להימשך עד ארבע. הגיעו חוגגים מכל הארץ. לא ידענו בכלל שמישהי התמוטטה".                     