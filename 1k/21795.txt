נשיא סוריה, בשאר אסד, אמר היום (ראשון) כי מלחמת האזרחים במדינתו עדיין לא הסתיימה, אך רמז כי היא מתקדמת לשביעות רצון המשטר. "עוד אי אפשר לדבר על ניצחון", אמר אסד בנאום שנשא בכנס של משרד החוץ הסורי בדמשק, "אבל סיכלנו את המזימה של המערב נגדנו".אסד שיבח בנאומו את חיזבאללה, איראן ורוסיה והודה להם על התמיכה הצבאית שהם מעניקים למשטרו בסוריה. הוא הדגיש כי אחדות סוריה "לא עומדת בכלל על הפרק, וכת החלטה שקשורה לעתידה תהיה סורית במאת האחוזים".אסד הדגיש כי מלחמת האזרחים הניטשת בסוריה זה למעלה מ-6 שנים "לא שינתה את עקרונות המשטר. אנו ממשיכים להתנגד לישראל, ולתמוך בסוגיה הפלסטינית ובכל תנועות ההתנגדות באשר הן"."לא נאפשר ליריבינו ולטרוריסטים להשיג דרך הפוליטיקה את מה שלא הצליחו להשיג בשטח דרך הטרור", המשיך הנשיא הסורי. הוא הבהיר כי הקרבות נמשכים, וכי הצבא הסורי פועל כל העת "כדי לסכל את מזימת המערב להפיל את השלטון בסוריה".