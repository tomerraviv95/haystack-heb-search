בית הדין הצבאי לערעורים בקריה בתל אביב קבע הבוקר (שני) כי החייל אלאור אזריה, שהורשע בהריגת מחבל מנוטרל בחברון בשנה שעברה, ישוחרר למעצר בית עד להכרעה בערעורו. הדיון הבא בעניינו נקבע לעוד עשרה ימים.אזריה היה אמור להשתחרר מצה"ל ביום חמישי הקרוב, ולכן לא יוכל להישאר במעצר פתוח בבסיס צה"ל. סגנית נשיאת בית הדין הצבאי לערעורים, תת-אלוף אורלי מרקמן, קבעה כי אזריה ישהה במעצר בבית הוריו, בפיקוח אחד מהם לפחות. עוד פסקה מרקמן כי אזריה יוכל לצאת מהבית בימי שישי ושבת כדי להתפלל בבית כנסת, בליווי בן משפחה.עורך דינו של החייל, יורם שפטל, אמר בדיון כי אין הצדקה בהעברת החייל למעצר בית מלא משום שהוא אינו מהווה סכנה ומפני שהדבר פוגע בחירותו. מנגד, התובע הצבאי סגן אלוף נדב ויסמן הציג מקרי עבר שבהם חיילים שהורשעו בעבירות חמורות פחות משל אזריה, הועברו למעצר בית עם שחרורם. "הנאשם הזה זכה ליחס מאד מקל בהחלטות הביניים", אמר וייסמן. "יש פה פגיעה חמורה מאוד במשמעת הצבאית כשחייל שנושא הרשעה כזאת יסתובב חופשי".שפטל אמר בתום הדיון כי "ההחלטה היתה צפויה לגמרי משום שכל היציאות של אלאור הביתה במהלך המעצר הפתוח שבו היה בבסיס, תמיד היו בתנאים של מעצר בית מלא והסיכוי שבית הדין יסטה מהנוהל שהתבצע הלכה למעשה במשך שנה וארבעה חודשים היה קלוש". עם זאת, שפטל הוסיף כי "חשוב לזכור שמצבו מיום חמישי יהיה יותר טוב. יש הבדל גדול בין הבית לבין הבסיס".