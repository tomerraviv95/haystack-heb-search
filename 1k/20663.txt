צה"ל מפסיק את ההדרכות שמעבירים אזרחים לחיילי צה"ל ביהודה ושומרון - כך קובעת פקודה חדשה של הקח"ר (קצין חינוך ראשי), תת-אלוף אבנר פז צוק, המתפרסמת הערב (ראשון) לראשונה ב"כאן 11". ההוראה החדשה תיכנס לתוקפה החל מהשנה הבאה.הקח"ר היוצא אמר בראיון בלעדי ל"כאן 11" שישודר מחר כי החל מ-2018, כל חיילי צה"ל המשרתים ביהודה ושומרון או מגיעים לסיורים במקום יודרכו אך ורק על ידי לובשי מדים, ויחידה ייעודית של חיל החינוך תחליף את הסיורים ההיסטוריים שנערכו עד כה על ידי נציגים מקומיים מההתנחלויות, לצד עמותות בלתי-מזוהות פוליטית.לצורך כך, הקים תא"ל פז צוק לפני כשנה וחצי יחידת הסברה חדשה, הכוללת 12 מש"קיות חינוך, שכפופה לאוגדת איו"ש. תא"ל פז צוק הסביר כי המטרה היא להשאיר את הצבא ממלכתי ומנותק מהוויכוח הפוליטי. "זו נקודת תורפה: אנחנו רוצים לחבר את החיילים למרחב בו הם משרתים, ובמסגרת כך את מורשת האבות, לצד מושא ההגנה", אמר. 