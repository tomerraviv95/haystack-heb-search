לפני כשבוע חשפנו כיצד לכאורה פעלו שר הפנים אריה דרעי ומקורבו, המיליארדר מיכאל מירילשווילי, כדי לקדם את בחירתו של מקורבו של המיליארדר לתפקיד רב העיר לוד. הערב (שלישי) הבאנו בחדשות הערב ב"כאן 11" את גרסתו של הרב שקודם לכאורה. בשיחה שניהלנו עם הרב יצחק מוזגרשווילי הוא טען כי מדובר ב"סתם עלילות"."קודם כל, הם לא תומכים בי (דרעי ומירילשווילי, ר"ל). אם הם היו תומכים בי, מזמן הייתי נבחר. חוץ מזה, מה אריה דרעי קשור לפה? הוא שלח דעתו אצל מישהו אחר? זה סתם עלילות", טען הרב. על היכרותו עם דרעי אמר "מה זה היכרות? הוא מכיר אותי אבל אף פעם אנחנו לא שוחחנו על הדברים האלה (קידומו של מוזגרשווילי, ר"ל). אבא שלי נפטר לפני שנה וחצי, והוא בא לנחם אותי מכיוון שאני רב מכובד בעדה הגאורגית, לא רק בלוד, גם בארץ ובעולם. אין לנו איזושהי היכרות מיוחדת או אינטימית". הרב התייחס גם ליחסיו עם מירילשווילי ואמר כי "יש לנו כל מיני מפעלי חסד של יהדות גאורגיה – משם אנחנו מכירים ולא מעבר לכך". מירילשווילי תורם כספים לעמותות שונות, ביניהן אלו של אשת השר דרעי, יפה. על כך אמר הרב מוזגרשווילי: "כואב לי על מירילשווילי שמכפישים אותו, כי הבן שלו נותן צדקות ברמות שאנחנו לא מתארים לעצמנו. מה פשעם? שהם נותנים צדקה לאנשים ולמוסדות? ואנשים לא משתמשים בהם בצורה נכונה או כן משתמשים? מה זה עניין שלו?".נכון לעכשיו, הרב מוזגרשווילי לא זומן לחקירה ובמקביל הוקפאו הבחירות לתפקיד רב העיר לוד על-ידי בג"ץ. שר הפנים אריה דרעי נחקר היום בפעם הרביעית בחשד להלבנת הון בעסקאות נדל"ן שביצעה משפחחת דרעי, וכן בעבירות שהתבצעו לכאורה בעמותה בראשות רעייתו, יפה דרעי, שבעלי הון תרמו לה מאות אלפי שקלים לאורך השנים.