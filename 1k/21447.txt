צה"ל תקף לפנות בוקר (רביעי) ברצועת עזה, בתגובה לירי הרקטה אמש לעבר המועצה האזורית חוף אשקלון. כלי תקשורת פלסטיניים דיווחו כי שלושה בני אדם נפצעו בתקיפה, אחד מהם קשה. הרקטה התפוצצה בשטח פתוח, לא היו נפגעים ולא נגרם נזק. קודם לכן נשמעה אזעקה ביישובי האזור. לפי הודעת צה"ל, כלי טיס של חיל האוויר תקף שתי מטרות של חמאס בצפון הרצועה. "צה"ל רואה בארגון הטרור חמאס האחראי הבלעדי למתרחש ברצועת עזה", נמסר. מקורות פלסטיניים דיווחו כי ישראל תקפה מוצבים של חמאס בבית לאהיה וכן סמוך לחופי הרצועה, מצפון-מערב לעיר עזה. בכלי תקשורת פלסטיניים דווח על שלושה פצועים בתקיפות, אחד מהם נפצע קשה.בערוץ הטלוויזיה של חמאס "אל-אקצא" דווח כי צה"ל ירה פגזים אל מוצבים של ארגונים פלסטיניים בצפון הרצועה. דובר חמאס בעזה, פווזי ברהום, אמר כי תקיפות צה"ל הן "חציית קו מסוכנת שהאויב יישא בהשלכותיה". לדבריו, "אסור שעזה תהיה זירת ניסוי של אמצעי הלחימה של הכיבוש".ח"כ חיים ילין (יש עתיד), לשעבר ראש מועצת אשכול, הגיב לתקיפה של צה"ל בלילה ואמר בשיחה עם דב גיל-הר ביומן הבוקר ב"כאן ב'", כי "התגובה של צה"ל היא ריטואל ידוע. הוא לא מנפץ איזושהי תפיסה אסטרטגית של הממשלה. כבר 17 שנה אנחנו באותו הריקוד: הם יורים, ואנחנו מגיבים. הדבר העיקרי הוא היעדר אסטרטגיה לגבי עזה. אם אתה לא יודע מה אתה רוצה שם, אתה לא יכול לנצח את הטרור ואת חמאס. הרתעה זה מוצר שפג תוקף באיזשהו שלב".