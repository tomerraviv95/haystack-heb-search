על אף הביקורת החריפה נגד הרטוריקה שהשמיע ממשל טראמפ, הערב (ראשון) התבטא בכיר נוסף  בבית הלבן בנוגע לאירוע הדריסה בווירג'יניה - וסירב לגנות באופן ישיר את קבוצת הימין הקיצוני שאליה השתייך הנהג הדורס. לדברי היועץ לביטחון הפנים בבית הלבן, תום בוסרט, "קבוצות אנשים משני הצדדים חיפשו צרות בהפגנות בשראלוטסוויל"."אני בטוח שהיו הרבה אנשים טובים שהגיעו להפגנות אתמול", אמר בוסרט בראיון לרשת CNN, "אך הם נתקלו בקבוצות של אנשים – משני הצדדים – שחיפשו צרות, מצוידים בציוד מתאים ומוכנים לאלימות". כשנשאל בנושא, השיב היועץ כי הוא "מגנה לאומנים לבנים, גזענים וניאו נאצים – וכל קבוצה אחרת שמקדמת סוג כזה או אחר של שנאה".כבר בשעות הבוקר הדפו בבית הלבן את הטענות נגד טראמפ, ואמרו כי הוא מגנה "את כל צורות האלימות והשנאה באשר הן – כולל קבוצות עליונות לבנה, ניאו-נאצים וכל קבוצה קיצונית". דובר הבית הלבן מסר כי הנשיא האמריקני "קרא לאחדות לאומית והפציר בכל האמריקנים  להתאסף יחדיו".מוקדם יותר פרסמה התקשורת האמריקנית את שם המפגינה שנהרגה באירוע הדריסה – הת'ר הייר, בת 32. הייר השתתפה בהפגנה נגד אל מול ההפגנות של קבוצות ימין קיצוני בעיר שארלוטסוויל, כשרכב החל לדהור במהירות לתוך קהל המפגינים, הרג אותה ופצע עשרות בני אדם נוספים. מאז הדריסה, נשמעה ביקורת רבה נגד נשיא ארצות הברית, דונלד טראמפ, שנמנע מלגנות ישירות את קבוצת ה"אלט רייט" שממנה הגיע הדורס - ג'יימס אלכס פילדס.