שלושה ימים לאחר המהומות שפרצו בשרלוטסוויל, וירג'יניה, שבהן נדרסה למוות מפגינה אמריקנית ע"י פעיל ימין קיצוני, גינה היום (שלישי) ראש הממשלה, בנימין נתניהו, לראשונה את האירועים. נתניהו כתב בדף הטוויטר הרשמי של ראש ממשלת ישראל באנגלית כי הוא מזועזע מההתרחשויות האחרונות בארצות הברית. "אני מזועזע מביטויי האנטישמיות, הנאו-נאציות והגזענות", נכתב בציוץ מטעם נתניהו, "כולם צריכים להתנגד לשנאה שכזו". ראש הממשלה נמנע עד כה מלהתייחס לסערה המתחוללת בארצות הברית, והשמיע את הגינוי כיממה לאחר שהנשיא האמריקני, דונלד טראמפ, גינה לראשונה באופן ישיר את קבוצות העליונות הלבנה והנאו-נאצים.תחילה השמיע טראמפ גינוי כללי להרג המפגינה, אך אמש כבר נקב בשמותיהם של ארגונים כמו ה"אלט רייט", שממנו הגיע הדורס ג'יימס אלכס פילדס, וה-KKK שאנשיו לקחו חלק באירועים בווירג'יניה. "גזענות היא רשע, ואלה שגרמו לה הם פושעים ובריונים, כולל ה-KKK, ניאו נאצים וקבוצות שנאה אחרות", הצהיר טראמפ. באירוע הדריסה בשבת נהרגה מפגינה שהשתתפה בהפגנת הנגד מול ההפגנות של קבוצות ימין קיצוני בעיר שארלוטסוויל, כשרכב החל לדהור במהירות לתוך קהל המפגינים. מלבד המפגינה שנהרגה, נפצעו עשרות בני אדם נוספים.