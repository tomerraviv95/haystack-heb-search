ח"כ יגאל גואטה (ש"ס) הגיש הבוקר (ראשון) את מכתב התפטרותו ליו"ר הכנסת יואל אדלשטיין, בעקבות הלחצים שהפעילו רבנים ואנשים במפלגתו לאחר שהשתתף בחתונת אחיינו ההומו. התפטרותו תיכנס לתוקף בתוך 48 שעות, במהלכן יוכל לחזור בו.גואטה נראה שלם עם החלטתו עם יציאתו ממשרדו של אדלשטיין. "אני מאחל לכל עם ישראל שנה טובה ומתוקה, אני אוהב אתכם", אמר. לשאלה אם יש סיכוי שיחזור בו בתוך 48 שעות, אמר גואטה: "למה אתם לחוצים יותר ממני?". לשאלה אם הוא מרגיש כי קיבל גיבוי מדרעי ענה: "אין לי טענות לאף אחד בעולם".גואטה בן ה-51, מזכ"ל תנועת ש"ס, הודיע ביום רביעי לדרעי על התפטרותו בעקבות ביקורת רבה שספג על השתתפותו בחתונה. דרעי אמר בתגובה כי "הוא מכבד את החלטתו" של גואטה. מלשכת יו"ר ש"ס נמסר כי דרעי הביע את הערכתו כלפי גואטה ומודה לו על פעילותו.מאז הודיע על התפטרותו, עוד ניסו גורמים בש"ס למנוע את המהלך. חבר מועצת חכמי התורה של ש"ס, הרב שמעון בעדני, תומך בגואטה, ופעל מול נשיא המועצה, הרב שלום כהן - שזעם מאוד על חבר הכנסת - כדי להשאירו במשכן.גם חבר המועצה דוד יוסף הביעה תמיכה עקרונית בגואטה ומסר כי הפתרון למעשיו היא התנצלות ולא התפטרות. למרות זאת, גואטה הבהיר כי הוא לא מתכוון להתנצל על השתתפותו בחתונת אחיינו.מנגד, הח"כ לשעבר מטעם ש"ס, נסים זאב, ביקר בחריפות את מעשיו של גואטה. "ההתבטאות והיחס שלו בתקשורת, לתת לזה לגיטמיציה זה דבר שעומד בסתירה מוחלטת לתורה", אמר זאב בראיון ל"צברי וקיטל" בכאן ב' בשבוע שעבר. "הוא מייצג מפלגה דתית, לא מפלגה אחרת". זאב הוסיף: "הבעיה היא לא גואטה, אלא מי שהכניס אותו לש"ס - אריה דרעי".