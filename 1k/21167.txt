השב"כ סיכל פיגוע בשטח ישראל, שתוכנן באוסטריה על-ידי משוחרר עסקת שליט – כך נחשף היום (שני) בהודעה שפרסם משרד המשפטים. לפני כשבוע גזר בית משפט באוסטריה מאסר עולם על פעיל חמאס בג'יהאד העולמי, שתכנן את הפיגוע, בגין קשירת קשר ושידול אחרים לביצוע פיגועים בירושלים.פעיל הטרור, ששמו נאסר לפרסום באוסטריה, התגורר ברצועת עזה ושהה באוסטריה. על פי הודעת משרד המשפטים, במהלך שנת 2016 פנה פעיל הטרור באמצעות האינטרנט לשני תושבי שטחים, ותיאם איתם גיוס פעילים נוספים לביצוע פיגועי השלכת רימונים בירושלים. הפיגועים לא יצאו אל הפועל.בעקבות מידע מודיעיני, איתר השב"כ את הפעיל באוסטריה. מהמידע עלה כי הפעיל, שריצה בעבר עונש מאסר בגין פעילות בחמאס, תכנן לקדם פיגוע טרור בשטחי ישראל. בעקבות קבלת המידע נעצרו על-ידי השב"כ ארבעה תושבים ערבים מיהודה ושומרון בחשד למעורבותם בפעילות הטרור. פעילים אלו הועמדו לדין, וההליכים המשפטיים בעניינם טרם הסתיימו. המידע הועבר לרשויות הביטחון באוסטריה על-ידי השב"כ, והוביל למעצרו של הפעיל באוסטריה.במסגרת חקירתו והעמדתו לדין של הפעיל באוסטריה ולבקשת השלטונות האוסטריים, הגישה מדינת ישראל עזרה משפטית לרשויות התביעה. עזרה זו כללה מתן עדות על-ידי ארבעת תושבי יו"ש שהועמדו לדין. העדויות בהליך נשמעו בבית משפט השלום בת"א, ושודרו באמצעות שיחת ועידה מצולמת לשופטת החוקרת באוסטריה, שחקרה את העדים. לפני כשבוע הגיע לסיומו ההליך המשפטי באוסטריה, כאשר הפעיל הורשע ונגזר עליו מאסר עולם.