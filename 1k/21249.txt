ארגון הווקף בירושלים, הממונה על ניהול מתחם הר הבית, הודיע היום (רביעי) כי ירדן תשלם לכל אחד מעובדיו מענק בסך 300 דינר ירדני (כ-1,500 שקל). בנוסף לכך, תתרום ירדן מיליון דולר למוזיאון האסלאמי במסגד אל-אקצא.דובר הווקף פיראס דבס מסר כי מדובר ביוזמה של המלך עבדאללה, בעקבות האירועים בהר הבית והמחאה נגד הצבת אמצעי האבטחה בכניסה להר. אנשי הווקף, 500 במספר, מקבלים משכורות מירדן ובתחילת השבוע דווח בחדשות הערב בכאן 11 כי בנוסף למענק הירדני, הם יקבלו מהרשות הפלסטינית מענק בסך אלף שקלים כל אחד.בתחילת השבוע פורסם כי הרשות הפלסטינית תעניק 25 מיליון שקלים לתושבי מזרח ירושלים כ"גמול על עמידתם בימים האחרונים" סביב משבר הר הבית. פרטי המענק פורסמו במסמך של הממשלה הפלסטינית.מתוך סכום זה, בחר יו"ר הרשות אבו מאזן להעניק אלף שקלים לכל אחד משומרי הווקף בהר הבית, בסכום כולל של חצי מיליון שקל.על פי חלוקת הכספים המפורטת במסמך, יוענקו אלף דולר בחודש לכל אחד מסוחרי העיר העתיקה, בשלושת החודשים הקרובים. בנוסף לכך תעניק הרשות פטור מתשלום חשמל לתושבי העיר העתיקה, ותשלם עבורם את חשבונות החשמל לחודשים יולי ואוגוסט. הרשות תשלם גם את שכר הלימוד לסמסטר הראשון בשנת הלימודים הקרובה לאלף סטודנטים מהעיר העתיקה. סכום גדול של 15 מיליון דולר יוקצה לשיקום בתים. התשלומים יגיעו מתקציב הרשות, המורכב ברובו מסיוע חוץ ומכספי מסים שישראל גובה עבורה.מדובר בגמול נאמנות אשר מוענק לתושבי מזרח ירושלים שהובילו את המחאה על הצבת המגנומטרים בכניסה להר הבית. בנוסף, יש בכך ניסיון לחזק את מעמדה הרעוע של הרשות הפלסטינית בקרב התושבים ואת מעמדו של יו"ר הראשות אבו מאזן עצמו.