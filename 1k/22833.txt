30 שנה אחרי הקמתו, מכל האמוניה במפעל חיפה כימיקלים שבמפרץ חיפה רוקן אתמול (שני) סופית מאמוניה נוזלית וגזית. זאת, בהתאם לפסיקת בית המשפט העליון שקבע ביולי כי מערך האמוניה מסכן את תושבי האזור. כעת נותר במכל חנקן, שאינו נחשב מסוכן. המכל רוקן בתאריך הסופי שקבע בית המשפט העליון - 18 בספטמבר. בשנים האחרונות הצהירה הממשלה כמה פעמים שבכוונתה לסגור את המכל בשל הסכנה שבו, אך התוכניות לא יצאו לפועל. עיריית חיפה פנתה לבית המשפט בבקשה לסגור את המכל בעקבות דוח שבו פירטו מומחים לכימיה את הסכנות הכרוכות בהימצאותו במפרץ.עדיין לא ברור איזו חלופה תיבחר למפעל חיפה כימיקלים במקום המכל. ישנן הסכמות לשימוש במכלים קטנים של אמוניה (איזוטנקים) שיאפשרו את פעילות המפעל בדרום הארץ, אולם הצדדים עדיין חלוקים לגבי פתרון למפעל הצפוני. המשרד להגנת הסביבה, משרדי הממשלה והנהלת המפעל תומכים באספקת אמוניה באוניות קטנות, חלופה שלה מתנגדים בעיריית חיפה ובארגונים הסביבתיים שמציעים להשתמש במכלים הקטנים. כמו כן, טרם התקבלה הכרעה בעניינם של 400 עובדי המפעל הצפוני. בשבוע הבא יתקיים בבית הדין לעבודה בחיפה דיון נוסף בבקשה למנוע את פיטוריהם בהשתתפות עיריית חיפה והנהלת המפעל.אתמול מסר המשרד להגנת הסביבה לעיריית חיפה כי אינו מתנגד למתן רישיון עסק למפעל חיפה כימיקלים. המשרד ציין, כי למפעל היתר פליטה, היתר הזרמה לים והיתר רעלים (נכון להיום, רק עבור ריקון מכל האמוניה), וכי המשרד ימשיך לפעול להבטחת עמידת המפעל בתנאים הקבועים בהיתרים אלה ותנאים נוספים – ככל שייקבעו בהמשך.מעיריית חיפה נמסר כי היא "מברכת את השר להגנת הסביבה על הרגע ההיסטורי ומקווה כי תמצא הדרך הבטוחה להמשך פעילות המפעל הצפוני. סגירת המכל היא ההוכחה לכך שרק עבודה משותפת של כלל הגורמים, הממשלה, העירייה וארגוני הסביבה מניעה באמת תהליכים לטובת הציבור".בעמותת "צלול" ברכו היום על ריקון המכל. "זהו יום חג עבור כל תושבי חיפה, עבור כל מי שהסביבה וביטחון הציבור חשובים וזריקת מרץ ומוטיבציה עבור כל המאבקים האזרחיים ציבוריים בארץ בכלל ובמפרץ חיפה בפרט", אמרה מנכ"לית הארגון מאיה יעקבס. "ועם זאת - מסכת הלחצים המגמתית המופעלת, כל העת, על ידי הנהלת המפעל, המשרד להגנת הסביבה ושרי הממשלה נגד עיריית חיפה, היא תעודת עניות למנהל תקין. כל הגורמים חברו ליישר קו עם הדרישות של חיפה כימיקלים לאוניה שתעגון דרך קבע בנמל חיפה, או למקשר ימי מסוכן, שאין לו אח ורע בעולם, ושכל המומחים טוענים שהוא לא ישים. זאת, במקום החלופה הבטוחה וההגיונית של שימוש באיזוטנקים - כמו בכל מקום אחר בעולם - ובהמשך מפעל בטוח ומבודד בדרום".יעקבס הוסיפה כי "אנו נמצאים בעיצומו של הפרק השני במאבק, כדי להבטיח שהחלופה לאספקת אמוניה לחיפה כימיקלים תהיה הבטוחה ביותר - ולא חלופה שתיבחר רק בגלל שורת הרווח של הנהלת החברה".