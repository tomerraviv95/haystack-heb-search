ראש אמ"ן לשעבר, אלוף (במיל') עמוס ידלין, השווה הבוקר (שני) בין התקרית הדיפלומטית בירדן, בעקבות ירי המאבטח הישראלי שהרג שני בני אדם, לניסיון החיסול הכושל של מנהיג חמאס לשעבר, חאלד משעל. לדברי ידלין, הניסיון מלמד, כי בדיוק כמו אז - גם היום מתנהל משא ומתן בין ירושלים לעמאן. "ראוי ללמוד מההיסטוריה, אז ממשלה ברשות ראש הממשלה הנוכחי נכשלה בפעולה לחיסול משעל, שנגמרה בשחרור השייח' יאסין. אין לי ספק שמתנהל משא ומתן גם כעת", אמר ידלין לאריה גולן ברשת ב'.ידלין הביע תקווה כי האירוע לא יידרדר לכדי פינוי מסוכן, דוגמת פינוי השגרירות במצרים ב-2011, כשהתנפל עליה המון מוסת. "צריך לטפל באירוע בכל הערוצים האפשריים כדי להגיע לדה-אסקלציה", אמר ראש אמ"ן לשעבר. לדבריו, מי שיכולה לסייע בפתרון המשבר היא ארה"ב, שמקיימת יחסים הדוקים עם ישראל ועם ירדן. עם זאת ידלין ציין: "וושינגטון עסוקה במשברים שלה. אני לא רואה מישהו שבאישיות ובניסיון הדיפלומטי יכול לסייע יותר משיחות ישירות בין ישראל לירדן".לדברי ידלין, האירועים בירושלים ובהר הבית, בשטחים ובעולם הערבי משתלבים זה בזה. "יש פה פוטנציאל גדול מאוד להסלמה. העולם הערבי מתחלק עכשיו לשניים. יש עימות קשה בין הפרגמטיים לבין קטר, איראן, סוריה, חמאס וחיזבאללה, שלהם יש אינטרס גדול שהמשבר יצא משליטה".