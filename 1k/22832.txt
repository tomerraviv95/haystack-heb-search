ראש מועצת מבשרת ציון, יורם שמעון, יוכל לשוב לתפקידו כבר לאחר החגים. היום (שלישי) הגיע עורך דינו של ראש המועצה, החשוד בקבלת שוחד, להסכמה עם המשטרה על קיצור משך ההרחקה, והצדדים קבעו כי ב-15 באוקטובר שמעון יחזור למשרדי המועצה.המגעים מול המשטרה החלו בעקבות בקשה שהגיש עורך הדין, אורי קינן, לבית המשפט לקצר את תקופת ההרחקה. קינן פתח במגעים עם חוקרי היחידה הארצית ליחידות הונאה, שהסכימו בסופו של דבר כי שמעון יחזור לראשות המועצה בעוד מעט יותר משלושה שבועות.ביום שישי פרסם ראש מועצת מבשרת ציון פוסט בפייסבוק שבו הכחיש את החשדות נגדו, והאשים כי ישנם גורמים "מעלילי עלילות" הפועלים כדי להכפישו. "הם לא יצליחו להשיג את מבוקשם", כתב שמעון. "האמת שתצא לאור בקרוב מאוד תוכיח שלא רק שאין דבר וחצי דבר בכל הפרסומים המרושעים, אלא גם שלא דבק בי רבב".שמעון הוסיף כי הוא "מברך ושמח על כך שגופי הביקורת והאכיפה בודקים את שלל הטענות". לטענתו, "בסופו של יום יתברר, ללא כל צל של ספק, שכל עלילות המלעיזים שרוקדים על דמי ועודני חי - הם לא יצליחו להשיג את מבוקשם".שמעון עוכב לחקירה בתחילת השבוע שעבר, בחשד שנתן לאיש העסקים רמי לוי פטור מהיטלי השבחה בשווי 20 מיליון שקלים. שמעון שוחרר למעצר בית של חמישה ימים והורחק מבניין המועצה לחודשיים. לוי עצמו, שחשוד במתן שוחד, מרמה והפרת אמונים, שוחרר למעצר בית בן שלושה ימים. ראש המועצה נחקר ביחידת להב 433  בחשד לעבירות של מרמה והפרת אמונים. בין היתר, הוא חשוד שפעל למתן פטור מהיטל השבחה לקניון שבנה לוי במבשרת ציון. באותו קניון הועסקה אשתו של שמעון כמנהלת שיווק, וגם היא נחקרה השבוע.ראש המועצה חשוד גם במתן הטבות בסכומי עתק לחברה המנהלת עיתון מקומי, שאותו ניהל אדם המקורב לו שעוכב גם כן לחקירה. בין ההטבות הללו זיכיון שניתן ללא מכרז למכירת שלטי פרסום ביישוב וכן זיכיון לניהול עסקים אחרים. בעקבות המעצר הופסק בבורסה בתל אביב המסחר במניית החברה שבבעלותו של לוי.