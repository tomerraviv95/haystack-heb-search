בית המשפט המחוזי בלוד צפוי להכריע בשבועות הקרובים, בתום שלב עדויות הנאשמים, אם עדויותיהם בתיק, שהתקבלו ב"אמצעים מיוחדים", קבילות. כך פורסם הערב (רביעי) בחדשות הערב בכאן 11. צוותי ההגנה במשפט טוענים שעדויותיהם של עמירם בן אוליאל, שהואשם ברצח שלושת בני משפחת דוואבשה, ושל צעיר נוסף שהיה קטין בעת הרצח, התקבלו בעינויים, וכי הן אינן קבילות בבית המשפט משום שנגבו בכוח.מאז הגשת כתב האישום מתנהל משפט זוטא בעניין קבילות ההודאות. בעוד כשבועיים צפוי להעיד במשפט הנאשם השני. לאחר מכן להערכת הגורמים צפויה הכרעה במשפט הזוטא, שתשפיע באופן דרמטי על התיק. בתוך כך, בשבוע שעבר האריך בית המשפט העליון בפעם העשירית את מעצרו עד תום ההליכים של הנאשם השני. על פי החוק, מעצר תום הליכים לקטין נגמר אחרי חצי שנה. לאחר מכן יכול בית המשפט העליון להאריך את המעצר ב-45 ימים בכל פעם.