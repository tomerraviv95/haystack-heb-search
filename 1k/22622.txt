נשיא ארצות הברית דונלד טראמפ יבקר בסין בנובמבר, כך פרסם היום (שלישי) אתר החדשות בלומברג, שהסתמך על אדם המקורב לו. זאת על רקע התגברות המתיחות בחצי האי הקוריאני בשל ניסויי הגרעין ושיגורי הטילים של קוריאה הצפונית.נשיא סין שי ג'ינפינג הזמין את טראמפ לביקור ממלכתי במדינה. שני המנהיגים נפגשו לראשונה באפריל האחרון באתר הנופש של טראמפ בפלורידה. נשיא ארצות הברית אמר אז כי הוא מחבב את מקבילו הסיני, אך מאז שב ומתח ביקורת על סין בשל מדיניות הסחר שלה. הנשיא האמריקני גם האשים את סין כי היא אינה מפעילה לחץ מספיק על קוריאה הצפונית. סין היא שותפת הסחר העיקרית של הדיקטטורה המבודדת, ולדברי טראמפ, יכולה לעצור את המשבר הקוריאני בקלות.מועצת הביטחון של האו"ם אישרה הלילה הטלת סנקציות חדשות על קוריאה הצפונית. הסנקציות החדשות אוסרות על פיונגיאנג לייבא גז טבעי, מגבילות ייבוא נפט ואוסרות על ייצוא טקסטיל. כמו כן, נאסר על כלל המדינות לחדש רישיונות עבודה של עובדים מצפון קוריאה. הסנקציות רוככו לבקשת רוסיה וסין ולא כוללות סעיפים שארצות הברית הציעה בתחילה ובהם הפסקה מוחלטת של אספקת הנפט למדינה והקפאת נכסים של המדינה ושל המנהיג קים ג'ונג און.בראשית החודש הגיב משרד החוץ הסיני לניסוי הגרעיני השישי שביצעה פיונגיאנג, ודרש ממנה לעצור את פעולותיה "השגויות". בהודעה של המשרד נאמר כי סין מתנגדת בנחישות ומגנה בתקיפות את פעולותיה של קוריאה הצפונית, ודורשת ממנה לכבד את החלטות מועצת הביטחון של האו"ם. בראשית אוגוסט נפגש שר החוץ הסיני וונג יי עם מקבילו מקוריאה הצפונית ואמר כי האיץ בו לציית להחלטות האו"ם, ובכלל זה ניסויים בשיגורי טילים.