חשוד נוסף נחקר הערב (שלישי) בחשד למעורבות בפרשת אנשי העסקים ובסיום חקירתו הוחלט על מעצרו. החשוד יובא מחר בבוקר לבית משפט השלום בראשון לציון והמשטרה תבקש להאריך את מעצרו. החשוד הנוסף שותף בעסקיו של היועץ האסטרטגי טל זילברשטיין.אתמול עוכבו לחקירה באזהרה חמישה אנשי עסקים בחשד לעבירות שחיתות. החמישה נחקרו במשרדי יחידת להב 433 בחשד להלבנת הון, מרמה והפרת אמונים ומתן שוחד. בין החשודים, המיליארדר בני שטיינמץ.החקירה היא למעשה הסתעפות של פרשות שנחקרו בעניינו של שטיינמץ, בין היתר בחשד למתן שוחד לרשויות בגינאה ועבירות הלבנת הון הנוגעות לכספים שהפקיד בבנקים בשוויץ. על פי החשד, המעורבים פעלו יחד באופן שיטתי כדי להציג חוזים ועסקאות פיקטיביים, בין היתר בתחום הנדל"ן בארצות הברית ושוויץ, וזאת לצורך העברות כספים והלבנת הון.