יו"ר מפלגת העבודה, אבי גבאי, פרסם היום (ראשון) שורה של תיקונים אותם הוא מבקש לבצע בחוקת המפלגה, לקראת כינוס ועידת העבודה בעוד כמה שבועות. גבאי, שנבחר לראשות המפלגה בחודש שעבר, מבקש בין היתר לשבץ בעצמו ארבעה מועמדים ברשימה הקרובה לכנסת – צעד שצפוי להיתקל בהתנגדות בתוך המפלגה.במסמך שהפיצה לשכת גבאי תחת הכותרת: "מחזקים את העבודה – היו"ר הנבחר ממשיך להיערך לבחירות", הועלו תיקונים נוספים לחוקה, כמו פרסום פומבי של דוחות כספיים, ריכוז סמכויות הניהול בידיו של היו"ר ועוד. בנימוק להצעות נכתב כי הן נועדו "לעדכן ולחדש את ארז הכלים של העבודה על מנת לנצח בבחירות הכלליות"."השינויים מגלמים בתוכם עמידה בטוחה ומלאה מאחורי האחריות שבתפקיד יושב הראש", נכתב עוד במסמך מטעם גבאי. "משמעותם היא קפיצת מדרגה של ממש ביכולות הפעולה של המפלגה כלפי הציבור הרחב, וביכולתה להציב אלטרנטיבה לשלטון הימין".הצעותיו של גבאי עוררו ביקורת פנימית בתוך המפלגה, בטענה כי מדובר ב"שינויים דרמטיים באופיה וביסודותיה הדמוקרטיים של המפלגה". מזכ"ל העבודה, ערן חרמוני, קרא לגבאי לחזור בו מההצעות ואמר: "אני מצפה מיו"ר המפלגה לפעול בשכל ובאחריות, ולהימנע מהצעות דרסטיות, חד-צדדיות ודרקוניות העלולות לייצר מתחים פנימיים מיותרים ללא כל צורך".עוד אמר חרמוני: "כמזכ"ל המפלגה, שהינו שומר הסף של ההליכים הדמוקרטיים, בכוונתי לוודא כי הצעותיו של יו"ר המפלגה יובאו לדיון עמוק, רציני ושקוף. בדיונים אלה אביע את עמדתי הברורה, לפיה הפיכת המפלגה ממפלגת המונים למפלגה של איש אחד תרחיק ממנה מצביעים ותרחיק גם את הסיכוי לנצח בבחירות".