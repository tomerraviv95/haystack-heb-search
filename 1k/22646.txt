תושבי הצפון והדרום מתאשפזים הרבה יותר בבתי חולים מאשר תושבי המרכז, כך עולה בדו"ח של משרד הבריאות שהוכן באחרונה. לפי הדו"ח, שבחן את שיעורי האשפוזים לפי מיקום גיאוגרפי בין השנים 2015-2013, במחוז הצפון מספר האשפוזים לנפש גבוה ב-20% מהממוצע, ובאזור חיפה ב-13%. היישובים בארץ שתושביהם נזקקים להכי הרבה אשפוזים הם ג'סר א-זרקא, ג'דיידה מכר וטובא-זנגריה. גם ביישובים הגדולים - עכו, נהריה, נצרת וסכנין -שיעור האשפוזים היה גבוה בכ-40% מהממוצע. מכל היישובים במחוז הצפון רק בכפר ורדים וברמת ישי נמצא שיעור ימי האשפוז נמוך מהממוצע הארצי. גם במחוז חיפה, מבין כל היישובים רק בקריית טבעון שיעור האשפוז נמוך מהממוצע. ברוב היישובים אושפזו הרבה יותר אנשים מהממוצע - עד 60% יותר. לפי משרד הבריאות, גם במחוז הדרום במחצית מהיישובים שיעור אשפוזים גבוה מהממוצע, ושם מגיעים לאשפוז הכי הרבה ילדים מתחת לגיל 15. זאת לעומת שיעור האשפוזים הנמוך מאוד במחוזות ירושלים ויהודה ושומרון, והשיעור הממוצע יחסית במחוזות המרכז ותל אביב.למרות זאת, שיעור האשפוזים לא מקביל לחלוקת מיטות האשפוז: כך באזור המרכז יש יותר מיטות אשפוז מאשר בצפון, למרות שבצפון מאושפזים יותר.