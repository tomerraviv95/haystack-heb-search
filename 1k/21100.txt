לאחר תפילות יום השישי שעברו בשקט יחסי, המשיכו פלסטינים רבים לחגוג אל תוך הלילה (שבת) את מה שכינו "הניצחון על ישראל במסגד אל-אקצא" והסרת אמצעי הבידוק מהכניסה להר הבית. בין היתר, התאספו מתפללים ברחבת המסגדים בהר ואף המתינו למופתי של ירושלים, מוחמד חסין, מחוץ לביתו שבמזרח ירושלים כדי לקבל אותו בתשואות.סוכנות הידיעות הפלסטינית "מען" דיווחה כי "התפילות הרגישו כמו חג לרגל הניצחון על ניסיונו של הכיבוש להטיל את שליטתו באל-אקצא". במסגרת החגיגות, שודרה בטלוויזיה הפלסטינית שיחת טלפון בין יו"ר הרשות, אבו מאזן, לבין הכתבת בירושלים שהודתה לו על "עמדתו כלפי אל-אקצא". אבו מאזן השיב לה כי היא ותושבי ירושלים "הם הגיבורים האמיתיים".לצד החגיגות, נשמעו גם קולות של ביקורת מצד גורמים פלסטינים על ההתנהלות של מנהיגי מדינות ערב במשבר בהר הבית. המופתי לשעבר, עכרמה סברי, התבטא בנושא ואמר: "הפלסטינים הם שהביאו את הניצחון. אני תמה שחלק מהמנהיגים הערבים אימצו לחיקם את הניצחון אחר שכבר קרה, כי מי שהשיג אותו הם בני העם הפלסטיני בעצמם". עוד הוסיף כי "הטענות של ישראל בכל הנוגע לירושלים והר הבית פסולות".בתוך כך, בכיר פתח, ג'מאל מחיסן, השתתף בהלווית הפלסטיני מחיזמה שלטענת הפלסטינים נהרג מירי צה"ל במהלך מהומות באזור הכפר. "ירושלים והמקומות הקדושים הם הכתובת לכבוד של העם הפלסטיני", אמר מחיסן. מתאם פעולות הממשלה בשטחים, יואב (פולי) מרדכי, הודיע כי הפלסטיני נהרג כתוצאה מסכסוך פלילי ולא מירי צה"ל.אתמול, למרות החשש הכבד מפני שורה נוספת של הפרות סדר, הסתיימו תפילות יום השישי בהר הבית ללא אירועים חריגים. המתפללים עזבו את העיר העתיקה בירושלים והתפזרו מבלי להתעמת עם המשטרה, שנפרסה באזור בכוחות מתוגברים. בשכונת ואדי ג'וז, הסמוכה למתחם הר הבית, נרשמו עימותים מילוליים בין צעירים פלסטינים לבין המשטרה.לצד זאת, גורם צבאי בכיר אמר הבוקר כי מוקדם עדיין לסכם את המשבר בהר הבית. "השטח עדיין תוסס ונפיץ", אמר הגורם. הוא אישר כי המגמה מאז הסרת אמצעי הבידוק אכן חיובית, אך התיאום בין ישראל לבין מנגנוני הביטחון הפלסטיניים עדיין לא התחדש במלואו. עוד ציין הגורם כי הכוננות המוגברת תימשך גם בתחילת השבוע.