ראש ממשלת איסלנד ביארני בנדיקטסון הודיע היום (שבת) כי נשיא המדינה אישר את בקשתו לבחירות בזק. בנדיקטסון קרא לקיים בחירות בעקבות פרישתה של אחת משלושת מפלגות הקואליציה, שהורכבה אחרי שנה של משא ומתן. המפלגה היוצאת טענה ל"פגיעה באמון" מצד בנדיקטסון, לאחר שהאחרון ניסה לכאורה לטייח מכתב המלצה שכתב אביו לעבריין שהורשע בפדופיליה.המפלגה הפורשת, מפלגת "העתיד המזהיר", האשימה את בנדיקטסון בכך שלא דיווח לממשלתו על המכתב, שהיה עשוי לסייע לאותו אדם להשיג מסמך יושר. לפי החוק במדינה, פדופילים מורשעים יכולים להגיש בקשה למחיקת העבר הפלילי שלהם. בנדיקטסון אמר בראיון אתמול כי "כאשר האבק ישקע, אנשים יראו שאין שום שחיתות או הסתרה".מערכת הבחירות, שמסתמן כי יתקיימו ב-4 בנובמבר, תהייה השנייה בתוך שנה במדינה, שכלכלתה עדיין מתאוששת מהתמוטטות המערכת הבנקאית שלה ב-2008. הממשלה הקודמת באיסלנד התפרקה לאחר ששמו של ראש הממשלה דאז, דיוויד גונלאוגסון, נקשר ב"מסמכי פנמה", שנחשפו באפריל בשנה שעברה.