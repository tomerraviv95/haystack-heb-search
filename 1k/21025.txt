הלילה (בין רביעי לחמישי) צפויות להיערך הלוויותיהם של שלושת המחבלים שביצעו את הפיגוע בהר הבית, בו נרצחו רס"ם האיל סתאוי ורס"ם כמיל שנאן. לאחר שבתחילה דרשו המשפחות לאפשר לכ-5,000 בני אדם להשתתף בהלוויות, הגבילה המשטרה את מספר המשתתפים ל-500 לכל משפחה. מהמשטרה מסרו כי לא יתערבו בנעשה בזמן ההלוויות. בני המשפחות מסרבים להאמין שבניהם הם אלו שביצעו את הפיגוע. הם ביקשו ללוות את המחבלים בשמחה: "נתייחס אליהם כאל חתנים ביום חופתם".למרות שגלאי המתכות הוסרו אתמול מהכניסות להר הבית, גם היום מסרבים המתפללים המוסלמים להכנס למתחם והתפילות נערכות מחוץ לשערי ההר. היום מחו מאות מתפללים בדרישה להחזיר את סידורי הביטחון לקדמותם. "אנחנו לא סומכים עליהם שהכל חזר להיות כפי שהיה", אמר אחד מהם בעוד אדם נוסף טען כי "הם משקרים, המצב לא חזר לקדמותו".בהמשך לאירועי הר הבית, הכריזו היום חמאס ופת"ח על יום זעם בשישי הקרוב. בחמאס קוראים לקיים את התפילה ביום שישי במעבר ארז בצפון רצועת עזה, המקום הקרוב ביותר לירושלים.הערב יכנס ראש הממשלה דיון ביטחוני במשרדו על מנת לדון כיצד יש להרגיע את הרוחות בלי שינוי בסידורי הביטחון בהר הבית. מפכ"ל המשטרה ומפקד מחוז ירושלים מסרבים להחזיר את המצב לקדמותו ואתמול דווח כי המשטרה תתגבר את העיר העתיקה בכוחות נוספים.