שגריר רוסיה בישראל, אלכסנדר פטרוביץ' שיין, התראיין הערב (שלישי) לגאולה אבן בחדשות הערב בכאן 11 לקראת פגישתו של ראש הממשלה, בנימין נתניהו, עם נשיא רוסיה, ולדימיר פוטין, מחר בסוצ'י. השגריר טען כי רוסיה לוקחת בחשבון את האינטרסים הביטחוניים של ישראל, הבטיח כי הצבא האיראני לא יישאר בסוריה ואמר כי עדיף לישראל שאסד יהיה הנשיא גם לאחר תקופת הלחימה."רוסיה תמיד לוקחת בחשבון את האינטרסים הביטחוניים של ישראל בזמן שהיא מנהלת את המבצע נגד הטרור בסוריה ומנסה להביא שלום", פתח פטרוביץ' שיין את דבריו. "הממשלה הישראלית תומכת במהלכי רוסיה בסוריה, בניסיונות הרוסיים לייצב את האזור, בהפסקת הלחימה ושפיכות הדמים בסוריה במטרה להפוך אותה למדינה דמוקרטית ויציבה".בהמשך נשאל השגריר הרוסי על הנוכחות האיראנית בסוריה ואמר כי "אנחנו מסכימים שבסוריה לא יישארו כוחות זרים, כולל הצבא האיראני. בשלב זה צריך לתמוך בתהליך השלום, בממשלה הנוכחית ובמאבק נגד הטרור".לגבי תמיכתה של רוסיה באסד טען השגריר כי "אין אלטרנטיבה למשטר שלו. דיברנו עם כל פלגי האופוזיציה ואין דמות שיכולה להחליף את אסד". פטרוביץ' שיין הוסיף כי "בכל מה שקשור באינטרסים עם ישראל, הכי טוב בשבילכם שאסד יישאר מאחר ורוב נציגי האופוזיציה הם איסלאמיסטים והם אמרו לנו בגלוי שהדבר הראשון שיעשו בשלטון יהיה להכריז מלחמה על ישראל".ראש הממשלה, בנימין נתניהו, ימריא מחר לעיר סוצ'י שברוסיה לפגישה עם נשיא רוסיה, ולדימיר פוטין. במרכז הפגישה צפויה לעמוד הדרישה הישראלית לפינוי הכוחות האיראניים מאדמת סוריה, בה פועל צבא רוסיה לצידו של ממשל אסד.