חוקרי פיגוע הטרור שאירע בשבוע שעבר בברצלונה מעריכים כי יונס אבו-יעקוב הוא המחבל שנהג ברכב המסחרי ודרס למוות 14 בני אדם - כך טענו היום (שני) כלי תקשורת בקטלוניה. אבו יעקוב, יליד מרוקו בן 22, הוא היחיד מבין חברי החוליה, הכוללת 12 מחבלים, שטרם נלכד או נהרג. לדברי יואקים פורן, האחראי על ענייני הפנים בממשל הקטלוני, החיפוש אחר אבו-יעקוב הורחב לכל רחבי אירופה. "זה אחד מקווי החקירה שלנו ואפילו קו החקירה המרכזי. כל הסימנים מצביעים על כך שהוא הנהג. עוד היום נסביר לציבור מדוע הגענו למסקנה זו", אמר.לדבריו, הנחת העבודה החדשה מצריכה היערכות שונה. "הנחת העבודה שלנו היא כבר לא שהאיש הזה נמצא בקטלוניה, אלא שהוא יכול להיות בכל מדינה באירופה. עכשיו זה מאמץ של משטרת האיחוד האירופי", אמר. בברצלונה לא פסלו את האפשרות שאבו-יעקוב הספיק לחצות את הגבול ולהימלט לצרפת.במקביל, כוחות המשטרה המקומיים ממשיכים מאז הפיגוע לבצע פשיטות על העיירה ריפול, שממנה הגיעו רוב חברי החוליה האחראית על הפיגוע. במשטרה קטלוניה מעריכים כי החוליה שביצעה את הפיגוע מנתה 12 מחבלים – כולם, מלבד אבו-יעקוב, נלכדו כבר או נהרגו בימים האחרונים.אתמול דיווח העיתון המקומי "אל אספניול" כי חברי תא הטרור שביצעו את פיגוע הדריסה בשדרות הרמבלס, תכננו מתקפת טרור גדולה הרבה יותר. בין היתר, הם התכוונו לפוצץ משאיות תופת בשלושה מוקדים מרכזיים בעיר.לפי הפרסום, אחד מרכבי התופת אמור היה להתפוצץ סמוך לקתדרלת סגרדה פמיליה המפורסמת, המושכת אליה מיליוני תיירים בשנה. הרכב השני תוכנן להגיע לשדרות הרמבלס והשלישי לאזור הנמל. את הפיצוצים תכננו המחבלים לבצע באמצעות בלוני גז שהחזיקו בדירתם.