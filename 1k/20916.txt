ראש השב"כ לשעבר יורם כהן אמר הבוקר (שני) כי יש למצוא פתרונות חלופיים להצבת המגנוטמרים בהר הבית. "אני חושב שבקונסטלציה שנוצרה, עקב ההסלמה והמחירים ששילמנו ואולי גם הסלמה דתית ולאומית, כדאי למצוא פתרונות חלופיים למענה של האבטחה בהר הבית". כהן אמר את הדברים בראיון לתוכנית קלמן ליברמן בכאן ב'.הוא הוסיף: "הצבת הגלאים באופן זמני הייתה כנראה הפתרון הטוב ביותר שהיה לממשלה להרגיע את השטח. גם כהרתעה וגם כדי למנוע חיקוי של הפיגוע ולהגן על השוטרים. התגובה המיידית הייתה לשפר את האבטחה בהר הבית, מה שלא עשינו 50 שנה. הבעיה היא שעל ציר הזמן יש הסלמה, גם אם כולם מבינים ששהחלטה נכונה. זה צפוי כי ממנפים את האירועים האלה, ולא הכל עובד רציונלי אלא הרבה מאוד אמוציונלי".האזינו לראיון המלא:ראש השב"כ לשעבר הבהיר שלהחלטה הזו יהיה להערכתו מחיר. "אני מודע לכך שזה יצטייר כפגיעה בריבנות או כהתקפלות ישראלית, ובוודאי שיש לזה מחיר. השאלה איזה מחירים אחרים אנחנו נשלם. ברמה האסטרטגית יש לנו חשיבות עליונה לשמור על השקט, וגם להיות במערכת יחסים טובה עם כל השכנים שלנו".כהן אמר עוד כי "גורמים רבים בקרב ערביי ישראל, בזירה הפלסטינית והדתית בכלל בעולם הערבי מנצלים את הגל כדי להסית מאות אנשים, וצעירים לוקחים סכינים וגרזנים ומתחילים להרוג יהודים". אבל לדבריו, "אם ההחלטה של הקבינט הייתה להציב גלאים לתמיד בהר הבית אז צריך להישאר עם זה. אבל אם זה זמני ואנחנו רואים שמה שקרה תופס תאוצה, צריך לעבור לפתרון אחר, גם אל לא באותה עוצמה. ברור שאנחנו נמצאים בברירה בין בחירות לא טובות, אלו בדרך כלל הבחירות שלנו".עמוס ידלין: "האירוע בירדן מזכיר את ניסיון החיסול של משעל"כהן התייחס גם לאירוע בשגרירות ישראל בירדן, בו ירה מאבטח ישראלי בתוקף שניסה לדקור אותו והרג אותו וגם את בעל הבית שלו. לדברי כהן, "צריך לנהל את האירוע הזה בחכמה ברגישות. בתקופות של מתח ולחץ שקשור לאירועים בהר הבית, כל אירוע כזה תופס נפח מאוד, וגם כשהשלטון נמצא איתנו במערכת יחסים טובה ורחבה, הוא לעיתים נמצא בלחץ וצריך לרצות את הציבור שלו".לדבריו, האפשרות שישראל תאפשר להעביר את המאבטח היורה לחקירה על ידי ירדן איננה אופציה הנהוגה במקרים כאלו. "ניתן למצוא פתרונות אם יש שני הצדדים מגיעים בהבנה למה שצריך לעשות".הוא הוסיף שהוא רואה הבדל גדול בין האירוע בירדן למהומות במצרים שהביאו לפינוי השגרירות הישראלית בקהיר בשנת 2011. "שם היה מדובר בהמונים ששברו את כל הדלתות המצלמות, והיה איום פיזי על חלק מעובדי השגרירות. הייתה גם בעיה בתיאום שלנו עם השלטונות המצריים, הקשר היה טוב אבל הביצוע התעכב עקב מגבלות בשטח. לכן אני חושב שהמצב שונה. השגרירות בעמאן עומדת על תילה והמון לא צובא עליה".בתוך כך, ג'ארד קושנר, יועצו וחתנו של נשיא ארה"ב דונלד טראמפ, מוביל את המאמץ האמריקני להביא לסיום המשבר בסוגיית הר הבית. בכיר בממשל בוושינגטון אמר כי קושנר עובד מול ישראל, ירדן והפלסטינים כדי לפתור את המשבר יחד עם השליח הממשל למזרח התיכון ג'ייסון גרינבלט, השגריר האמריקני בישראל דיוויד פרידמן והקונסול האמריקני בירושלים דונלד בלום.