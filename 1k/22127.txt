נשיא צרפת, עמנואל מקרון, הודיע היום (שלישי) כי הוא מתכנן לבקר במזרח התיכון באביב הקרוב כדי לקדם את תהליך השלום ופתרון שתי המדינות. הוא צפוי לבקר בישראל, ברשות הפלסטינית, וכן במדינות לבנון וירדן."אנחנו נמשיך במאמצינו יחד עם האו"ם לקדם את פיתרון שתי המדינות, שיכלול את ישראל ופלסטין, שוכנות בשלווה זו לצד זו עם גבולות המוכרים על ידי הקהילה הבינלאומית ועם ירושלים כבירתן של שתי המדינות", אמר מקרון.לפני כחודש נפגש נשיא צרפת מקרון עם ראש הממשלה, בנימין נתניהו, בפריז, שם התקיים טקס לציון 75 שנים לגירוש יהודי צרפת למחנות ההשמדה, ובו נכחו בו גם ניצולים רבים. בטקס הכריז כי "לעולם לא ניכנע למסרי השנאה, לאנטי-ציונות – שהיא צורה מומצאת מחדש של האנטישמיות".מקרון התייחס גם לתהליך השלום, שב ואמר כי הוא שואף לראות שתי מדינות לשני עמים שירושלים היא בירתן המשותפת. לצד הדברים הללו אמר כי צרפת חולקת את החשש של ישראל מהתעצמות חיזבאללה בדרום לבנון ומהאיום האיראני. באותה פגישה הזמין ראש הממשלה נתניהו את מקרון לבקר בישראל.לצד הצהרת הכוונות של מקרון בנושאים מדיניים בינלאומיים, ממשלתו של מקרון מתמודדת עם שורה של קשיים פנימיים, בהם ההתנגדות בפרלמנט לרפורמה בשוק העבודה וצורך לבצע קיצוץ בתקציב הדיור. המבחן הגדול הבא של מקרון יהיה בחודש הבא, אז אחד מאיגודי העובדים הגדולים במדינה מתכנן למחות נגד היוזמה להפחית את המעורבות הממשלתית בשוק העבודה.מקרון, שלפני שלושה חודשים נבחר ברוב גדול לנשיאות, זוכה לפי סקר שפורסם ביום ראשון בעיתון הצרפתי "לה ז'ורנל דו דימאנש" ל-40% תמיכה בלבד, ירידה של 14% תוך חודש. שיעור אי שביעות הרצון מהנשיא הטרי עומד על 57%, עלייה של 14% מ-43% שלא היו שבעי רצון ממקרון בחודש שעבר.