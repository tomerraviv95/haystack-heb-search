נשיא ארצות הברית דונלד טראמפ פיטר אתמול (שישי) את יועצו האסטרטגי סטיב בנון בכך הסתיימה כהונתו הסוערת של הפעיל הפוליטי, איש הימין הלאומני, ויזם התקשורת שהיה מקורב מאוד לטראמפ. בקהילה היהודית ראו בו כאדם שמעורר אנטישמיות.בהודעה שהוציא הבית הלבן נמסר: " ראש הסגל בבית הלבן, ג'ון קלי וסטיב בנון הגיעו להסכמה כי היום יהיה היום האחרון של סטיב. אנחנו אסירי תודה על השירות שלו ומאחלים לו את הטוב ביותר", אמרה דוברת הבית שרה סנדרס. טראמפ עצמו צייץ היום בחשבון הטוויטר שלו "הוא התגייס לעזרתי במהלך הקמפיין מול הילארי המושחתת - היה נהדר!"מקור שהיה בסוד העניינים טוען כי ההחלטה נשקלה זמן מה, וכי לבאנון ניתנה אפשרות לעזוב בעצמו: "הנשיא החליט על כך בשבועיים האחרונים", אמר המקור והוסיף "נתנו לו את האפשרות לעזוב בידיעה שאם לא יעשה כן, יכריחו אותו".באנון פגע במעמדו בראיון למגזין "אמריקן פרוספקט" שהתקיים השבוע, בו נראה שהחליש את עמדתו של טראמפ בנושא קוריאה הצפונית. יועצו של טראמפ אמר למקורביו שחשב שדיבר שלא לציטוט. באנון סיפר לחבריו שהוא יכול לחזור לעיתון שבראשו עמד, "ברייטברט", לפני שהפך למנהל הקמפיין של טראמפ.