חילופים בבית הלבן: נשיא ארצות הברית, דונלד טראמפ, הכריז הלילה (שבת) כי ראש צוות הבית הלבן, ריינס פריבוס, עוזב את תפקידו. פריבוס, שכיהן בתפקיד במשך חצי שנה בלבד, יוחלף ע"י הגנרל ג'ון קלי, שעד כה כיהן כשר לביטחון המולדת בממשל טראמפ.הנשיא האמריקני בישר על עזיבתו של ריינס בציוץ בחשבון הטוויטר שלו. הרקע להחלטה היה דברי מנהל התקשורת של טראמפ, אנת'וני סקראמוצ'י, שהאשים את פריבוס בהדלפת מידע לכתבים. ההודעה נמסרה זמן קצר אחרי שטראמפ ופריבוס נחתו ביחד בוושינגטון בתום ביקור נשיאותי בלונג איילנד."ריינס הוא אדם טוב", אמר טראמפ בהודעה לעיתונאים עם נחיתתו. הוא הוסיף כי הוא משוכנע שהאיש החדש בתפקיד, ג'ון קלי, "יעשה עבודה פנטסטית. הוא היה כוכב ועשה עד כה עבודה מדהימה, שמוערכת על ידי כולם. הוא אמריקני דגול".ראש הצוות העוזב אמר בראיון לרשת CNN לאחר ההודעה כי הוא משוחח עם טראמפ זה תקופה על פרישה מהבית הלבן. "זכותו של הנשיא ללחוץ על כפתור ההפעלה מחדש", אמר פריבוס. "הוא קבע שזה הזמן לעשות משהו שונה, ואני חושב שהוא צודק".בארצות הברית ניסו להעריך אם פריבוס פוטר בעקבות ההאשמות הקשות שהוטחו בו ע"י סקראמוצ'י, אך מקורב אליו טען כי ראש הצוות של טראמפ הגיש את ההתפטרות מיוזמתו לאחר ששמע את הדברים. לפי גורם אחר בבית הלבן, הנשיא האמריקני הודיע לפריבוס כבר לפני שבועיים שיש כוונה להחליפו.