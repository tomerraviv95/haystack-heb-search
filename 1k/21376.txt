העיתונאית האיראנית שהייתה אמורה לקבל מקלט מדיני בישראל, לא הגיעה היום לפנות בוקר (שני) לטיסתה בנמל התעופה באיסטנבול. במשרד החוץ מבררים כעת עם הקונסוליה היכן היא נמצאת. בשיחה עם אתר החדשות "Times of Israel" נמסר כי העיתונאית אכן לא עלתה לטיסה המתוכננת, אך הדגישו כי היא לא נעצרה.אתמול אישר השר דרעי את כניסתה לישראל של העיתונאית האיראנית נדא אמין, שאמורה להיות מגורשת מטורקיה לאיראן. דרעי נענה לפנייה מטעם אגודת העיתונאים בירושלים, שהתריעה כי אמין צפויה לעונש מוות באיראן, משום שכתבה עבור העיתון הישראלי "Times of Israel"."מדובר בעיתונאית שנשקפת סכנה אמיתית לחייה", נימק דרעי את אישור הבקשה, "הכל רק בגלל כתיבת טורים באתר החדשות הישראלי. בנסיבות הומניטריות מובהקות אלה – אישרתי את כניסתה ללא היסוס".אמין נמלטה מאיראן לפני שלוש שנים ובתקופה האחרונה היא שוהה בטורקיה. ואולם, הרשויות באנקרה הודיעו כי הן מתכוונות לגרש אותה בימים הקרובים מהמדינה בחזרה לאיראן.