הורים לתלמידים בבית הספר בצפון תל אביב בו לימד המורה שהואשם בפדופיליה, שאול שמאי, השביתו הבוקר (שישי) את הלימודים ולא שלחו את ילדיהם למוסד החינוכי. במקביל, הם הגיעו, כמידי שישי בשבועות האחרונים, אל בית הספר ושם קיימו מחאה והסברה. ההורים דורשים ממנהלת בית הספר, שקיבלה את שמאי לעבודה, לשאת באחריות על שארע ולהשעות את עצמה לאלתר.בסוף חודש יוני הואשם שאול שמאי, מורה בן 48 מראשון לציון, בביצוע עבירות מין בבית ספר יסודי בצפון תל אביב. על-פי כתב האישום המעשים בוצעו בזמן ששמאי שימש מורה ומחנך בכיתה ב'. הוא ביצע מעשים מגונים בתלמידות בנות שבע ושמונה במהלך השיעורים בכיתה בזמן ששאר התלמידים נחשפים למתרחש.ביום הראשון לפתיחת שנת הלימודים תשע"ח, שיבשו ההורים לתלמידים בבית הספר את הלימודים, לאחר שדרשו ממנהלת בית הספר להשעות את עצמה. למחרת, הפגינו ההורים מחוץ לשער בית הספר, וכך גם ביום שלאחר מכן.