ממשלת קטר שכרה משרד יחסי ציבור בניו יורק כדי לנסות לארגן פגישה בין השליט הקטארי לראשי הקהילות היהודיות בארצות הברית - כך פורסם הבוקר (ראשון) ביומן הבוקר של כאן רשת ב'.בראש משרד יחסי הציבור שנשכר לטובת השליט הקטרי עומד העוזר לשעבר של הסנטור טד קרוז, מי שהתמודד מול דונלד טראמפ בבחירות המוקדמות במפלגה הרפובליקנית על נשיאות ארצות הברית. ראשי הקהילות לא השיבו לבקשת קיום הפגישה, והם התייעצו עם מספר גורמים ישראליים. עם זאת, חלקם כבר הודיעו על התנגדותם למפגש.שגריר ישראל באו"ם, דני דנון, שוחח עם ראשי הקהילות היהודיות והמליץ להם להעלות את עניין חללי צה"ל והאזרחים שנמצאים בידי חמאס, אם אכן תיערך פגישה בין הצדדים השבוע. בשגרירות ישראל באו"ם אישרו את הפרסום והדגישו כי תשובתם לראשי הקהילות הייתה: "אנחנו לא מתערבים במדיניות שלכם, אבל אם תיערך פגישה יש להעלות את עניין חללי צה"ל".קטר נמצאת בחודשים האחרונים במשבר דיפלומטי חריף מול מדינות ערב, בהנהגת ערב הסעודית ומצרים, בשל סירובה להפסיק מימון רשימת ארגוני טרור. יתכן שבקטר מעוניינים להתקרב לממשל האמריקני, בין היתר באמצעות ישראל. בעבר דווח כי ישראל הפעילה את הלובי היהודי בוושינגטון כדי לשכנע את ממשל אובמה להרפות מהלחץ על נשיא מצרים, עבד אל-פתאח א-סיסי.