לבית המשפט המחוזי בתל אביב הוגשה היום (רביעי) בקשה דחופה למינוי אפוטרופוס ליזמת הנדל"ן ענבל אור. היא נעצרה בחודש שעבר, ובית המשפט הורה על פירוק החברות שבבעלותה.הבקשה הוגשה בשמו של אדם המקורב לאור, הטוען כי היא נמצאת במצב של אי שפיות. בבקשה נכתב, כי "למבקש יסוד סביר להניח שהגברת אור מעורערת בנפשה, ומצויה במצב סכיזופרני המונע ממנה לתפקד ככל האדם הסביר".עוד צוין בתצהיר שהוגש לבית המשפט, כי חרף העובדה שאור ניתקה את היחסים עם המבקש לפני כחצי שנה, היא קראה לו אמש שיבוא להיפגש בדחיפות עימה במלון בירושלים. שם לדבריו, הוא נוכח כי היא שרויה במצוקה קשה וחוששת כי בני משפחתה מנסים להפילה.בחודש שעבר נעצרה אור בירושלים והועברה לכלא נווה תרצה. היא שוחררה כעבור מספר שעות, לאחר ששילמה דמי ערבות בסך 12 אלף שקלים. המעצר הגיע לאחר שהשופט איתי אורנשטיין קיבל את בקשת כונס הנכסים של של אור, שביקש לעצור את יזמת הנדל"ן בשל העובדה שלא עמדה בהתחייבויותיה - הגשת דוחות ותשלומי חוב על פיגורים.אור החלה לארגן קבוצות רכישה לנדל"ן בשנת 2009 והייתה הבעלים של מספר חברות, הבולטת שבהן היא "אור סיטי נדל"ן". בפברואר 2016 נחקרה אור בחשד להעלמות מס ובשנה האחרונה מתנהלים הליכי פירוק לחברות שבבעלותה במקביל להליך פשיטת רגל.