שר העבודה והרווחה, חיים כץ, פנה הבוקר (שלישי) לבג"ץ בבקשה למתן הארכה לטובת בחינה מחודשת של סוגיית האימוץ על ידי זוגות חד-מיניים. בג"ץ אמור מחר לפרסם את פסיקתו, לאחר שקיבל לפני כמה ימים את תשובת המדינה לעתירה בטענה לאפליה של זוגות חד-מיניים בהליך האימוץ.אם בבג"ץ יסכימו להמתין לתשובת המדינה, במשרד הרווחה מתכוונים שגורמי המקצוע יבחנו את הנושא מחדש ו"יביאו בחשבון את כלל השיקולים העומדים על הפרק". זאת לאחר שמשרדי הרווחה והמשפטים השיבו שלשום לבג"ץ כי הם מתנגדים לאימוץ על ידי זוגות הומואים ולסביות, בטענה כי הדבר "יוסיף מטען" על הילד. תשובת המדינה לעתירה עוררה סערה ציבורית בימים האחרונים. לזוגות חד-מיניים שלטענתם סובלים מאפלייה הצטרפו גם אמנים, דוגמת הראל סקעת, שביקרו את האפליה ואף קראו לקהילת הלהט"ב לא לשרת בצה"ל ולא לשלם מסים עד אשר יתקיים שוויון זכויות.אתמול התנצל השר כץ על הניסוח שהגיש משרדו לבג"ץ. "ניסוח כושל שראוי שלא יאמר", נכתב מטעמו של השר, "לכץ אין כל כוונה למנוע או לשלול את היכולת לאמץ מקבוצה כזו או אחרת".