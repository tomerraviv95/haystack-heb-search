עבדאללה מלך ירדן ביקר היום (שני) ברמאללה והתקבל בטקס חגיגי של משמר הכבוד במוקטעה. המלך הירדני ויו"ר הרשות הפלסטינית אבו מאזן נפגשו בהשתתפות הצוותים מכל צד, ולאחר מכן נועדו המנהיגים בארבע עיניים. הביקור התקיים על רקע משבר הר הבית וירי המאבטח בשגרירות ישראל בעמאן, שהסתיים במותם של שני תושבים מקומיים.המלך הדגיש את חשיבות התיאום ושיתוף הפעולה בין שני הצדדים להנעת תהליך השלום ולמציאת פתרון צודק לסוגיה הפלסטינית, הנמצאת בראש סדר העדיפויות האזורי והבינלאומי. הוא אמר כי הממלכה תמשיך לתמוך בזכויות הפלסטינים ובהקמתה של מדינה פלסטינית עצמאית שבירתה מזרח ירושלים.בשיחה בין שני המנהיגים הודגש הצורך לעבוד עם הממשל האמריקני כדי לחדש את המשא ומתן המדיני על בסיס מתווה שתי המדינות, ולהגביר את המאמצים להשיג התקדמות בתחום זה בתקופה הקרובה. כמו כן הוסכם לשמור על המצב ההיסטורי והמשפטי הקיים בירושלים. אבו מאזן הביע את הערכתו למאמציה של ירדן ולתמיכתה בזכויות עם הפלסטיני בפורומים הבינלאומיים השונים.לקראת ביקורו אמר המלך כי "הסוגיה הפלסטינית הפכה קשה יותר לפתרון" וכי "לא תהיה פריצת דרך בלי מעורבות אמריקנית". גורמים בישראל טוענים כי ביקור המלך ברמאללה יוריד את המתיחות סביב הר הבית. בפגישה עם חברי פרלמנט בעמאן אמר עבדאללה כי "המקומות הקדושים היו אובדים כבר לפני שנים אלמלא החסות ההאשמית ועמידתם האיתנה של תושבי ירושלים". המלך הירדני הוסיף כי "עתיד הסוגיה הפלסטינית עומד כעת למבחן והשגת פתרון הפכה קשה יותר. לא תהיה שום פריצת דרך בתהליך השלום אם לא תהיה מחויבות אמריקנית לתמוך בהשגת פתרון לסוגיה הפלסטינית". עוד קרא עבדאללה לממשל האמריקני להכפיל את מאמציו להשגת ההתקדמות ההכרחית בתקופה הקרובה.העיתון אל-קודס דיווח לקראת הפגישה כי היא נועדה להגביר את רמת התיאום בין הצדדים, לאחר שבמהלך המשבר בהר הבית התגלעו ביניהם מחלוקות בעניין דרך ניהול המשבר. מלך ירדן ביקר ברמאללה בשנים 2007, 2011 ו-2012.