גורם צבאי בכיר לשעבר אמר היום (רביעי), כי צה"ל ערוך כבר עתה לקליטת אלפי חרדים, אולם ממתין להחלטת הדרג המדיני. זאת בעקבות פסיקת בג"ץ אתמול, שהורה על ביטול הפטור מגיוס לבני ישיבות חרדיות. שר הביטחון, אביגדור ליברמן, צפוי למסור את עמדתו בנושא הערב בכינוס  של מפלגת ישראל ביתנו.בשיחה עם "כאן" אמר הגורם, שמעורה בנושא, כי לצה"ל יש תוכניות שהוכנו בעבר לקליטת אלפי חיילים חרדים ביחידות נפרדות וסגורות, שיוקמו בחיל הרגלים ובפיקוד העורף. לדבריו, גם בלשכות הגיוס קיימות תוכניות היערכות לקליטת בחורי הישיבה. "הצבא יצטרך להיערך בכמה מישורים: להאיץ תוכניות לקלוט חרדים בתוך הצבא, לבדוק איך הוא משתלב בפסיקה החדשה תוך כדי יצירת איזון בין צרכיו לבין צרכי החברה החרדית, וכן להיערך למאבקים, מהומות ומעצרים".הגורם הוסיף כי "כל מחזור גיוס של חרדים הוא כ-8,500 מועמדים. בכפייה זה לא יעבוד. בג"ץ בוחן את הדברים בעיניים משפטיות, אבל זה לא יעבוד מול החברה החרדית. צריך לייצר מצב שהצבא מכין את החברה החרדית".אמש קבע בג"ץ בהרכב מורחב של תשעה שופטים, כי הסדר הגיוס שנקבע ב-2015 כדי להעניק פטור משירות בצה"ל לצעירים חרדים - אינו חוקתי בשל פגיעה בעיקרון שוויון. ההסדר, שהחזיק מעמד שנתיים בלבד, בוטל, והשופטים הורו לממשלה לנסח חוק חלופי בתוך שנה - אז ייכנס הביטול לתוקפו.שמונה מתשעת שופטי ההרכב, בראשות הנשיאה היוצאת מרים נאור, פסקו כי יש לבטל את הסדר הגיוס החדש באופן מיידי. השופט נעם סולברג, שנותר בדעת מיעוט, פסק שיש לאפשר למערכת הביטחון להתארגן לקראת ביטול ההסדר. שופטי הרוב פסקו כי הסדר הגיוס פוגע בשוויון בצורה עמוקה ובאופן שפוגע בחוק יסוד כבוד האדם וחירותו' וטענו כי הוא כבר נכשל במבחן המידתיות.נשיאת בית המשפט העליון, מרים נאור, כתבה בפסק הדין כי "מרבית הפגמים דומים במהותם לפגמים שמהם סבל הסדר הגיוס הקודם שהובילו לכישלונו פעם אחר פעם במבחן הרציונלי". היא גיבתה את אמירתה בין השאר בניתוח נתוני הגיוס לפיהם עולה כי קצב הגידול בגיוס תלמידי ישיבות הואט ורחוק מלהצביע על השינוי הנדרש. "הצטברותם יחד של כל הפגמים ובמיוחד הכשל הכרוך בכך שלא נקבע כל הסדר של קבע מובילה להתמוטטות הסדר הגיוס החדש כמגדל קלפים".