חבר הכנסת דב חנין מהרשימה המשותפת פנה היום (רביעי) ליועץ המשפטי לממשלה, אביחי מנדלבליט, ולשר לביטחון הפנים, גלעד ארדן, בדרישה לבחון את הפרסום אמש בכאן 11 סביב הרג צעיר ביפו מירי שוטרים בסוף חודש יולי.  בחדשות הערב נחשף כי לפי ממצאי חקירת המחלקה לחקירות שוטרים (מח"ש), הצעיר שנורה, מהדי אל-סעדי, כלל לא היה חמוש בעת האירוע כפי שהשוטרים טענו."תחקיר תאגיד השידור הציבורי כאן מגלה עובדות חדשות ומטרידות מאוד ביחס לנסיבת הריגתו של אל-סעדי", כתב חנין למנדלבליט ולארדן והוסיף: "מטרידה במיוחד העובדה כי עד עצם היום הזה לא נחקר באזהרה ולו אחד מהשוטרים שהיו מעורבים בירי".לדברי חנין, "מהאמור עולה תמונה מטרידה, המחזקת את החששות שהאצבע קלה יותר על ההדק כשמדובר בערבים, וכן שהריגתם של אזרחים ערבים אינה נחקרת בנחרצות המתחייבת". חבר הכנסת קרא לשניים "להנחות את הגורמים המעורבים לבחון את הטענות הקשות שעולות מהתחקיר".אל-סעדי נהרג בסוף חודש יולי האחרון מירי סמוך לרחוב יפת שביפו. ביום האירוע טענה המשטרה כי הוא נורה במהלך מרדף שהתנהל אחר רוכבי קטנוע, שנחשדו באירוע ירי אחר שהתרחש קודם לכן. אל-סעדי נורה ביחד עם אדם נוסף ומותו נקבע כעבור זמן קצר בבית חולים.מותו של הצעיר גרר מחאה ומהומות בעיר בימים שלאחר האירוע. עם תום מסע הלוויתו, החלו תושבים להצית כלי רכב ופחים, ואף פגעו בכתב חדשות 2. מנהיג הפלג הצפוני בתנועה האסלאמית, ראאד סלאח, האשים את המשטרה ב"הוצאה להורג" של אל-סעדי.אתמול פורסמו בחדשות הערב ממצאים מחקירת מח"ש את האירוע. מהחקירה עלה כי בניגוד לגרסת השוטרים, לפיה ביצעו את הירי לפלג גופו התחתון של הצעיר בזמן שניסה להימלט ממעצר, אחד משני הכדורים שפגעו בו נורה אל פלג הגוף העליון. בנוסף, התברר כי הוא החזיק אקדח טייזר שחטף מאחד השוטרים בעת הניסיון לעצור אותו, ולא איים עליהם באמצעות נשק חם.