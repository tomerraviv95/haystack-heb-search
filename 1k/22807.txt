ראש הממשלה בנימין נתניהו נפגש הערב (שני) עם נשיא ארצות הברית דונלד טראמפ בשולי עצרת האו"ם בניו יורק. מוקד השיחה בין שני המנהיגים, שנפגשים בפעם השלישית השנה, הוא התחזקות איראן במזרח התיכון והסכם הגרעין עמה. ראש הממשלה ביקש מהנשיא האמריקני לשנות את הסכם הגרעין או לצרף לו נספח כדי לוודא שטהראן לא תוכל לפתח נשק גרעיני. מחר צפוי נתניהו לנאום בפני העצרת הכללית של האו"ם, וגם שם יקדיש את עיקר דבריו לאיראן. לפני הפגישה המשותפת, נתניהו וטראמפ דיברו בפני התקשורת. הנשיא האמריקני אמר כי הוא מאמין כי "יש לנו הזדמנות אמיתית לשלום בין ישראל לפלסטינים" והוסיף כי הוא יחשוף "בקרוב מאוד" את החלטתו בעניין ההסכם עם איראן. מוקדם יותר כתב טראמפ בטוויטר: "מצפה לפגוש בתוך זמן קצר את ראש הממשלה בנימין נתניהו. שלום במזרח התיכון יותיר מורשת גדולה למען כולם".נתניהו אמר כי הוא מוכן לדון עם טראמפ במה שהוא כינה "ההסכם הגרוע" עם איראן, וכן על דרכים לצמצם את ההשפעה האיראנית במזרח התיכון. "אדוני הנשיא, נפלא לראותך שוב. אני רוצה לומר שתחת מנהיגותך, הברית בין אמריקה וישראל מעולם לא הייתה חזקה יותר, מעולם לא הייתה עמוקה יותר. זה בא לידי ביטוי גם בדרכים שאנשים יכולים לראות וגם בדרכים שהם לא יכולים לראות, אז אני רוצה להודות לך על כך. באותה מידה, אני מצפה לדון איתך במה שאתה מכנה בצדק 'הסכם הגרעין הנורא' עם איראן ובאופן שבו ניתן לבלום את תוקפנותה ההולכת וגדלה של איראן באזור, בייחוד בסוריה. כפי שאמרת, אנו נדון בדרכים בהן נוכל לממש את ההזדמנויות לשלום בין ישראל לפלסטינים ובין ישראל והעולם הערבי. אני חושב שהדברים הללו הולכים יחד, ואנו מצפים לדון באופן שנוכל לקדם את שניהם."לבסוף, אנו עומדים לשאת דברים מחר באו"ם, ואני רוצה לומר שתחת הנהגתו של הנשיא טראמפ, עמדתה של אמריקה כלפי ישראל באו"ם היא חד משמעית, חזקה, ברורה וחדורת אמונה, ואני רוצה להודות לך, בשם עם ישראל ובשם ידידיה הרבים של ישראל ברחבי העולם, תודה אדוני הנשיא. וכמובן, כפי שאתה יודע היטב, השבוע חל ראש השנה היהודי, אז אני רוצה לאחל לך, לקהילה היהודית האמריקנית, ליהודים בכל מקום ולאנשים בכל מקום, שנה טובה, שנה של אושר ובריאות. תודה, אדוני הנשיא".מוקדם יותר היום הצהיר טראמפ כי אם האו"ם לא יפעל בקשיחות רבה יותר כלפי איראן בכל הנוגע להסכם הגרעין שנחתם עם הרפובליקה האסלאמית – ארצות הברית תיסוג מההסכם. "לא נרשה הסכם שלא מפוקח כמו שצריך ונאכף בריפיון", איים טראמפ.דבריו של טראמפ הועברו כמסר מטעם הנשיא האמריקני לרגל כינוס של הסוכנות הבינלאומית לאנרגיה אטומית. שר האנרגיה האמריקני, ריק פרי, הקריא אותו בשמו של טראמפ והוסיף: "לא נישאר בהסכם אם נבחין שהאו"ם לא מפקח עליו מספיק".אתמול איים המנהיג העליון של איראן, עלי חמינאי, כי הרפובליקה האיסלאמית תגיב בעוצמה לכל "צעד שגוי" של ארצות הברית בסוגיית הסכם הגרעין. "האומה האיראנית עומדת איתנה, ומול צעד שגוי של 'האומה השתלטנית' תגיע תגובה", צוטט חמינאי בתקשורת המקומית. הבוקר איים מפקד צבא איראן החדש כי ארצו תמחק את חיפה ותל אביב מעל לפני האדמה אם ישראל תבצע "מעשה שטות" נגדה. ביקורו של נתניהו בארצות הברית מגיע בתום ביקורו במדינות אמריקה הלטינית ארגנטינה, קולומביה ומקסיקו. ביקור נתניהו במדינות אלה היה הפעם הראשונה שבה ראש ממשלה מכהן מגיע אליהן. 