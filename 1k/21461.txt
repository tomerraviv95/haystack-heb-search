ראבעה אל-קיאן, אשתו הראשונה של יעקוב אבו אל-קיען, שנורה למוות בידי שוטרים באירוע הדריסה באום אל-חיראן בחודש ינואר השנה בעת פינוי הכפר הבדואי הלא מוכר, אומרת היום (רביעי) כי חקירת המחלקה לחקירות שוטרים (מח"ש) נסגרה בלי אישום פלילי משום שהשוטרים שיקרו. "הם באו להרוג ולא להרוס. אם היו רוצים להרוס היו באים בשמונה בבוקר, לא בחמש. יש מדינה שבאה להרוס בתים כשהילדים עוד ישנים?", תקפה. היא האשימה את המשטרה כי בשתילת ראיות כוזבות. "אחד שהם רוצחים הם מאשימים, הורגים פלסטיני, שמים סכין לידו ואומרים שהתכוון לדקור", אמרה.אמש פורסם ב"כאן" כי השוטרים שהיו מעורבים בפינוי, שהסתיים במותם של השוטר ארז לוי ואל-קיען, לא יעמדו לדין. גרסתם של השוטרים נמצאה תואמת את הראיות בשטח ובמח"ש המליצו שלא להעמיד את השוטרים לדין.בעקבות הפרסום, אמר חאלד אל ג'עאר, אביו של סמי שנורה לפני שנתיים וחצי למוות בידי שוטרים ברהט, כי "אין חוק או צדק לאזרחים הערבים בישראל". התיק בעניין בנו נסגר. משפחת אל ג'עאר ערערה ליועץ המשפטי לממשלה, אביחי מנדלבליט, והוא אמור להחזיר תשובה בעוד חודש, אם לפתוח את התיק.התנהלות המשטרה באום אל-חיראן העלתה סימני שאלה רבים. בתחילה טענו במשטרה כי אל-קיען נסע באורות כבויים, ואילו השוטרים ירו באוויר כדי להזהירו ובשלב זה הוא האיץ. ואולם בסרטונים שפורסמו לאחר הפינוי נראה כי הדבר לא מדויק. כמו כן, המשטרה מיהרה לקבוע כי מדובר בפיגוע, בגיבוי השר לביטחון הפנים גלעד ארדן, זמן קצר לאחר האירוע. לאחר מכן שינו השר ומפכ"ל המשטרה רוני אלשיך, את גרסתם וחזרו בהם מקביעתם החד משמעית, וכינו זאת "אירוע קשה ומצער". מתחקיר האירוע עולה כי אל-קיען מת מדימום פנימי לאחר שנפצע בשטח ונותר מתבוסס בדמו במשך 20 דקות, ולא פונה לבית חולים.ממח"ש נמסר בתגובה: "התיק בשלבי בחינה לקראת קבלת החלטה". מדוברות הפרקליטות נמסר בתגובה כי "בעקבות הפרסומים בעניין הירי באום אל-חיראן, נבקש להבהיר כי בשלב זה טרם התקבלה החלטה בעניין. מח"ש העבירה לאחרונה חוות דעתה והמלצתה לפרקליט המדינה והוא שיכריע. כשתתקבל החלטה בעניין תפורסם הודעה מסודרת לציבור, כמקובל. כל פרסום בנושא הוא באחריות המפרסם בלבד".