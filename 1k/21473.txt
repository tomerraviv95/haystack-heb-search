צה"ל פרסם הבוקר (חמישי) פרטים חדשים על המכשול המוקם בגבול ישראל-עזה, שנועד לאתר ולמנוע מעבר מנהרות מהרצועה לישראל. המכשול הוא חומת בטון עבה בגובה שישה מטרים ובעומק עשרות מטרים. החומה, שתוקם לכל אורך הגבול עם הרצועה, תכיל חיישנים שיאתרו מנהרות חדשות או קיימות. בנוסף, צה"ל הציג מידע לפיו חמאס משתמש בבתי מגורים ומבנים ציבוריים ברצועה לחפירת פתחי מנהרות. אלוף פיקוד הדרום, אייל זמיר, אמר שלשום בשיחה עם כתבים כי "המכשול מול רצועת עזה בנו ייבנה, גם במחיר מערכה מוצדקת מבחינתנו מול חמאס". הוא הוסיף: ״נהפוך את תשתית המנהרות למלכודת מוות. בית שיש בו תשתית מנהור הוא מטרה צבאית לגיטימית".הפרויקט העצום של הקמת "קב"א" - קיר מכשול אינדיקטיבי - צפוי לעלות יותר מארבעה מיליארד שקלים. המכשול צפוי לזהות ולהשמיד, בעזרת טכנולוגיה הנדסית מיוחדת, כל מנהרה ישנה או או בתהליך חפירה, שהוא מזהה.העבודות מתבצעות בקרבת הגבול עם רצועת עזה, בשטח ישראל. כמה קילומטרים בפרויקט כבר הושלמו, בעיקר בחלקים הנפיצים בגבול שסמוכים ליישובים, בהם אזור שדרות. המכשול יכסה את כל שטח הגבול, מכרם שלום ועד לנתיב העשרה, מתחת לאדמה ומעליה. בחודשים הקרובים תואץ ההקמה ולפי ההערכות במערכת הביטחון, תושלם פריסתו במלואה בגבול הרצועה בתוך כשנה וחצי עד שנתיים. המכשול החדש צפוי להתריע ולהשמיד כל ניסיון עתידי של חמאס לחפור מנהרה לעבר ישראל. בנוסף למכשול היבשתי, צה"ל יבנה שובר גלים בגבול הימי, ליד חוף זיקים. המכשול יימשך בלשון יבשתית מלאכותית על מערכות הגילוי והגדר הגבוהה, אל תוך הים.עבודות בגבול עזה, בתחילת השנה. צילום: יונתן זינדל, פלאש 90העבודות מתבצעות סביב השעון, שישה ימים בשבוע, תחת אבטחה צה"לית והעובדים לובשים שכפ"צים. האדמה והחול הרב שמכונת החפירה הגרמנית מוציאה, משמשים להקמת סוללות שמגנות על העובדים מירי צלפים מהצד העזתי. מאחר שפרויקט הנדסי מעין זה הוא ראשון מסוגו בעולם, צוותים של צה"ל פועלים כל העת בניסיון לאתר ולסמן את נקודות התורפה שלו.עלותו של כל קילומטר עבודה על המכשול היא 41.5 מיליון שקלים. העבודה כוללת שימוש במכונת החפירה הגרמנית "הידרומאיל", שמצוידת בגלגלי שיניים עוצמתיים שמסוגלים להגיע עד לעומק מי התהום. לאחר מכן מוזרם במהירות לחלל שנוצר חומר שנקרא "בטונייט", בטון נוזלי שמבוסס על מינרל טבעי וצמיגי שמגיע מארצות הבלקן ומחזק את דפנות התעלה שנחפרה, מונע התמוטטותה, מזהה וממלא חללי מנהרות ישנות או חדשות. באתר נבנו גם בריכות לניקוי ומחזור ה"בטונייט". בשלב הבא העובדים מזרימים את הבטון הרגיל עצמו לתעלה העמוקה ומוציאים את ה"בטונייט", כאשר כלובי ברזל מיוחדים מוחדרים ליציקות הבטון. בכלובים מותקנים חיישני גילוי אלקטרוניים מתקדמים לזיהוי עתידי של חידוש החפירות. אלוף זמיר טען כי האצת הקמתו של המכשול החדש נגד המנהרות מעבירה את הכדור למגרש של חמאס. "אנחנו לא אדישים ופוגעים ביכולות חמאס מבלי להוביל להסלמה, כפי שעשינו שלשום בלילה ובפעולות אחרות", אמר זמיר, כשהוא מתייחס לתקיפת חיל האוויר נגד תשתית טרור ומנהרה של חמאס, בעקבות ירי הרקטה לחוף אשקלון שנפלה בשטח פתוח צפונית לבסיס זיקים. "חמאס מורתע ומרוסן, ועושה הכול כדי להימנע מהסלמה, אבל הוא משקיע בהתעצמות לקראת המערכה הבאה. הערכת המצב יכולה להשתנות בכל רגע, ואנו פועלים לשימור הרגיעה, חיזוק ההרתעה ובעיקר לשיפור המוכנות למלחמה".דברי זמיר מגיעים על רקע חשיפת מידע על פרויקט המכשול ופרסום מקביל של צה"ל על תרגילים חטיבתיים גדולים שנערכו בשבוע האחרון בחטיבות גבעתי ו-401 של שריון באוגדה 162 השייכת לפיקוד הדרום.מנהרות בבתי ספר ומסגדיםבצה"ל אומרים כי על פי מידע מודיעיני בנושא התשתית הצבאית-מבצעית של חמאס, ארגון הטרור מנצל את התשתית האזרחית ברצועת עזה, לרבות בתי מגורים ומבנים ציבוריים כגון בתי ספר ומסגדים, לבנייה, שכלול ופיתוח התשתית הצבאית. חמאס ממקם פירי מנהרות במבנים אלה במטרה להסוותם ולהקשות על תקיפתם תחת כסות אזרחית. על פי צה"ל, בעת לחימה היעדים הללו הופכים ל"מטרות צבאיות לגיטימיות על פי הדין הבינלאומי". לאור כך, כל אזרח המאפשר לארגוני הטרור לעשות שימוש ברכושו לצרכים צבאיים - מסכן את חייו, חיי משפחתו ורכושו".ההיערכות בסביבה אזרחית היא חלק מתפיסת הלחימה של חמאס. שיטה זו נועדה להקשות על צה"ל באיתור, תקיפה וסיכול התשתיות הצבאיות, ובה בעת לגרום לפגיעה בלגיטימציה של תקיפות צה"ל במקומות אלה. אלוף הפיקוד חשף בתדרוך דוגמה אחת להתעצמות חמאס, שמתבטאת ביתר שאת בפרויקט המנהרות ברצועת עזה - שלא הופסק לרגע מאז מבצע צוק איתן ב-2014. צה"ל הציג מידע מודיעיני לפיו שני פירי מנהרות לחימה נחפרו בצפון הרצועה בשנתיים האחרונות, כקילומטר מהגבול עם ישראל. שתי המנהרות הוקמו מתחת לבתי מגורים בהם מתגוררות משפחות עם ילדים - אחד המבנים הוא בן 6 קומות והשני צמוד למסגד, ושניהם נמצאים בשולי בית להייה ומחנה הפליטים שאטי, מרחק של כקילומטר וחצי בקו אווירי מהיישוב נתיב העשרה.לפי צה"ל, מתחת למבנה בן שש הקומות ישנו חניון שמחובר לפיר כניסה לרשת מנהרות של חמאס. הפיר השני אותר מתחת לביתו של פעיל חמאס, עמאר חאמד, שמתגורר במבנה עם אביו, אחיו, אשתו וחמשת ילדיו. "נהפוך את המנהרות למלכודות מוות במלחמה הבאה", הזהיר אלוף זמיר, "כל מי שנמצא במבנים האלה מסכן את עצמו וילדיו, וכל מבנה כזה הוא מטרה צבאית לגיטימית ונכנס לבנק המטרות שלנו". "רחפן עזתי ופרימיטיבי יחסית שנפל השבוע בשטח ישראל הוא חלק ממערך האיסוף של חמאס, שלא מפסיק לעקוב אחר המפלצת הצה"לית שמוקמת לנגד עיניו בגבול – ומטרתה להחריב בתוך פחות משנתיים את הנכס המשמעותי והיקר ביותר של ארגון הטרור: מנהרות החדירה לישראל".