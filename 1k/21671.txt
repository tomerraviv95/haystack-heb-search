כוחות הביטחון הרסו הלילה (רביעי) את ביתו של המחבל שביצע את הפיגוע בהתנחלות חלמיש בחודש שעבר. הפלסטינים דיווחו כי במהלך הפעילות הלילה של צה"ל, מג"ב והמינהל האזרחי בכפר כובאר פרצו עימותים בין כוחות הביטחון לתושבים, במהלכם נפצע עיתונאי מירי כדור גומי. הפיגוע התרחש ביום שישי 14 ביולי. עומר עבד אל-ג'ליל, בן 19 מהכפר כובאר, חדר להתנחלות בשעת ערב ודקר למוות את יוסף סלומון, בן 70, ושניים מילדיו - חיה סלומון, בת 46, ואלעד סלומון, בן 36. הוא נורה על ידי לוחם צה"ל, שהיה בקרבת מקום ושמע את המתרחש, והועבר לטיפול רפואי בישראל.מיכל סלומון, שנאבקה עם המחבל בזירה ושכלה את בעלה אלעד בפיגוע, אמרה כי מדובר בעונש קל. "שמעתי על הריסת בית המחבל הבוקר מגורמי הביטחון. את הבית שלהם אפשר לבנות מחדש, את הבית שלי החריבו לתמיד. צריך עונש מוות כדי שהמחבלים האלה לא יזכו להקים מחדש בית, ואם לא עונש מוות, צריך להחמיר בצורה קיצונית את תנאי הכליאה שלהם ולמנוע מהם כל דבר שאינו מינימום, כמו טלויזיה או אפשרות ללמוד. הם רצחו והם צריכים להענש, לא מגיע להם פנסיון על חשבוננו", אמרה.אתמול פורסם כי הפרקליטות הצבאית צפויה להגיש כתב אישום נגד בני משפחת המחבל בגין אי מניעת פשע. המשטרה הגישה הצהרת תובע לבית המשפט הצבאי במחנה עופר, ממנו עולה כי אביו, אמו, שני אחיו ודודו של המחבל, נחקרו בחשד שידעו על כוונתו לבצע פיגוע ולא פעלו בנדון. כוחות צה"ל עצרו את חמשת בני המשפחה הפלסטינית בשבוע החולף. הם הועברו לחקירה במשטרה, ובהתייעצות עם התביעה הצבאית הוחלט לחקור אותם בחשד לאי מניעת פשע. בחקירה עלה כי בני המשפחה ידעו זמן קצר לפני הפיגוע על כוונתו של המחבל לבצע פיגוע. למרות זאת, לא פעלו ולא ביצעו פעולות ממשיות למניעת הפיגוע ולא דיווחו על כך לרשויות הישראליות ולא לרשויות הפלסטיניות.כמה ימים אחרי הפיגוע בחלמיש, נעצרה אם המחבל בחשד שקראה לפגוע ביהודים, ואחיו נעצר כבר כמה שעות אחרי הפיגוע. שבוע לאחר מכן האם נעצרה בשנית. אביו של המחבל אמר לאחר הפיגוע בראיון ל"כאן" כי לו ידע על כוונת בנו, היה עוצר בעדו