צבא עיראק הודיע היום (ראשון) כי הצליח להשיב לידיו את מלוא השליטה על מרכז העיר תל עפר שבצפון-מערב המדינה, הנמצאת בידי "המדינה האיסלאמית" (דאעש) זה כשלוש שנים. על פי ההודעה, הצבא מנהל קרבות אחרונים נגד חמושי הארגון באזורים מצומצמים מחוץ לעיר.תל עפר נחשבה למטרה העיקרית עבור הקואליציה שמובילה ארצות הברית נגד דאעש, לאחר שמעוזו העיקרי של הארגון בעיר מוסול כבר נכבש בחודש שעבר. דאעש כבש את תל עפר ב-2014 והכריז עליה כחלק משטח הח'ליפות שהקים.במקביל להפסדיו בעיראק, היום דווח כי צבא לבנון הכריז על הפסקת אש בלחימתו נגד דאעש, שנכנסה לתוקפה ב-07:00 בבוקר. לפי הדיווחים מבירות, הפסקת האש נועדה לאפשר קיום משא ומתן עם ארגון הטרור סביב תשעה חיילים לבנונים שנחטפו על ידי דאעש ומצויים בידיו.ערוץ "אל-מיאדין", המזוהה עם חיזבאללה, דיווח כי חמושים של דאעש החליט להסגיר את עצמם לידי חיזבאללה במסגרת הסכם הפסקת האש וניהול המשא ומתן. בשבועיים האחרונים ניהלו צבא לבנון, צבא סוריה וחיזבאללה מערכה צבאית נגד דאעש בגבול המזרחי של לבנון ובגבולה המערבי של סוריה.ההפסדים שנוחל ארגון המדינה האיסלאמית בעיראק, בסוריה ובחזיתות נוספות הובילו, לפי דיווחים שונים, למתיחות גוברת בקרב בכיריו. העיתון "אל-ערבי אל-ג'דיד" פרסם בשבוע שעבר כי לאחרונה אירעו שורה של "חיסולים פנימיים" בתוך הסניף העיראקי של דאעש, על רקע סכסוכים הולכים ומחריפים בין בכיריו. בדיווח נטען כי המחלוקות בין בכירי הארגון בעיראק הגיעו לכדי "היקפים שלא נראו מאז שדאעש נוסד", וכי הוא נמצא במצב של תוהו ובוהו.דוחות של המודיעין העיראקי הצביעו לאחרונה על פיחות משמעותי בנוכחות של דאעש במדינה. הדוחות קבעו כי הסניף של דאעש בעיראק הצטמצם מאוד, והוא מסתכם כיום בפחות מ-4,000 פעילים. בחודשים האחרונים מתנהלים קרבות קרקעיים גם בסוריה, בין כוחות משטר אסד, כוחות מיליציה כורדיים ואנשי  דאעש במחוז דיר א-זור ובעיר א-רקה.