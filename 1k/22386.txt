כוננות נרחבת במדינת פלורידה שבדרום ארצות הברית עם התקדמותה של סופת ההוריקן "אירמה", שעלתה היום (שלישי) לדרגת העוצמה 5 הגדולה ביותר. הסופה נושאת עמה רוחות במהירות מקסימלית של 298 קמ"ש, חלשות רק במעט מהשיא שנמדד ב-1980 בהוריקן "אלן".על פי מרכזי המעקב, "אירמה" עושה דרכה מהאוקיאנוס האטלנטי לכיוון האיים הקריביים ומדינת פלורידה. מושל פלורידה, ריק סקוט, הכריז על מצב חירום בכל 67 המחוזות במדינה. על פי התחזיות, "אירמה" צפויה להכות בפלורידה ביום שישי הקרוב.משרד החוץ פרסם הערב המלצות לישראלים השוהים במסלול פגיעת ההוריקן, וקרא להישמע להנחיות הרשויות המוסמכות במקום בכל הנוגע לפינוי. המשרד המליץ להימנע מלהגיע למקומות בהם צפויה הסופה לפגוע, או לעזוב אותם אם ניתן. במקרה חירום ניתן לפנות לקונסוליה הישראלית במיאמי.