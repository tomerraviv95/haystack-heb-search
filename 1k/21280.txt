בג"ץ דחה היום (חמישי) חלקית את עתירת בני משפחות שלושת המחבלים שביצעו את הפיגוע המשולב בירושלים שבו נהרגה לוחמת מג"ב הדס מלכא, נגד הכוונה להרוס את בתיהם. עם זאת, נקבע כי לא תיהרס הקומה התחתונה בכל אחד מהמבנים בגלל חוסר זיקה של המחבלים אליהם.במקביל נדחתה גם עתירה דומה של בני משפחת המחבל שביצע את פיגוע הדריסה שבו נהרג חייל צה"ל סמל אלחי טהרלב ליד צומת עפרה בחודש אפריל.השופט יצחק עמית, שאליו הצטרפו שני שופטים, כתב בפסק הדין על העתירה הראשונה  כי "בימים קשים ומאתגרים אלה של סערה ביטחונית, עומדים כוחות הביטחון על המשמר ומגנים במסירות נפש על חייהם של אזרחי המדינה ועל הסדר הציבורי, ואף מצד הדרג המדיני נדרשת מדיניות שקולה ונחושה. למרבה הצער ישנם פיגועים שמצליחים לצאת לפועל, ותוצאותיהם מרות וכואבות, כמו האירוע שבו נרצחה הדס מלכא ז"ל. נחזור ונדגיש: השימוש שנעשה מכוח תקנה 119 לצרכי אטימה והריסה של בתי מחבלים הוא שימוש הרתעתי, לא עונשי".עוד כתב השופט עמית כי "לא מצאתי ממש בטענותיהם של העותרים בנוגע למעורבותם של שלושת המחבלים בפיגוע הקטלני. אין מחלוקת כי השלושה השתתפו באירוע, ויש לדחות בשתי ידיים את הטענה לפיה יש חשיבות לשאלה מיהו המחבל שדקר למוות את הדס מלכא ומי הם המחבלים 'שהסתפקו' בניסיון ירי ודקירה במסגרת אותו אירוע".עמית הוסיף: "איננו דנים בהריסת בתיהם של מי ששילח את המחבלים או סייענים שעמדו ממרחק, אלא בבתיהם של מי שהוציאו לפועל את התכנית הקטלנית. חומרת המעשים אף היא מובהקת: מדובר בחוליה שחבריה שיתפו פעולה כדי להוציא לפועל פיגוע רצחני המשלב דקירה וירי מנשק חם".הפיגוע התרחש ביוני בשתי זירות בשער שכם. בזירה הראשונה נורו יריות לעבר כוח משטרה ומג"ב והיה ניסיון דקירה, אך שני המחבלים חוסלו. בזירה השנייה דקר מחבל את מלכא בת ה-23, שנאבקה עם המחבל כמה שניות וניסתה לשלוף את נשקה. הכוח שהיה במקום ירה במחבל והרג אותו.