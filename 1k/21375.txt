הפרקליטות הצבאית הודיעה היום (שני) כי תתנגד לביצוע עיכוב בעונשו של החייל אלאור אזריה, שהורשע בהריגה. במכתב תגובה שפרסמה הפרקליטות, נכתב כי יש לדחות את בקשת דחיית העונש "לאור מעשי המבקש; נסיבות הרשעתו; ומאזן האינטרסים הצריכים לעניין".לטענת הפרקליטות, ניתן להגיש בקשה לעיכוב בעונש רק כשפסק הדין חלוט, וזאת לאחר 30 יום מהמועד בו ניתן פסק הדין. מכיוון שפסק הדין בעניינו של אזריה יהפוך חלוט רק ב-7 בספטמבר 2017, אין לקבל את בקשתו.במכתב התגובה, מציינת הפרקליטות הצבאית פסק דין של בית המשפט העליון מאוקטובר 2010, שקבע כי "אין בהגשת בקשה להקל בעונשו של נאשם לנשיא המדינה כדי לעכב ביצועו של עונש, שכן יש בכך משום עירוב שיקוליו של בית המשפט בשיקוליה של הרשות החוננת". בנוסף, בפרקליטות הצבאית ציינו כי היענות לבקשת אזריה לעיכוב ביצוע עונשו, עלולה להוות "בסיס לעיכוב עונשיהם של כל מי שיורשעו על ידי בית דין נכבד זה (בית דין צבאי)".אתמול הגיש החייל המורשע לבית הדין הצבאי לערעורים בקשה לדחות את מועד כניסתו לכלא. אזריה, שהורשע בהריגת מחבל מנוטרל בחברון ונידון לשנה וחצי מאסר, אמור להתחיל לשאת בעונשו ביום רביעי הקרוב.ביום חמישי הגיש אזריה בקשה לרמטכ"ל, גדי איזנקוט, להמתקת עונשו. בכך, הוא ויתר למעשה על האפשרות לבקש לערער פעם נוספת על הרשעתו לבית המשפט העליון. בסמכות הרמטכ"ל לקבל את בקשתו של אזריה החל מ-7 בספטמבר.