הרכב שופטים של בג"ץ דחה היום (שני) עתירה הדורשת להורות למשרד התחבורה לבחון הפעלה של מערך תחבורה ציבורית בשבת. הסיבה למחיקת העתירה, לפי הסבר השופטים, היא העובדה שברשימת העותרים לא נכלל מפעיל של תחבורה ציבורית כנדרש. חברי כנסת בסיעות החרדיות בירכו על ההחלטה."בית המשפט סירב בשלב זה לגעת בתפוח האדמה הלוהט הזה", אמרה ח"כ תמר זנדברג (מרצ) הנמנית על רשימת העותרים בתגובה לפסיקה. לדבריה, למרות ההחלטה, "בג"ץ בהחלט פתח לנו דלת לקחת את הצהרות המדינה ברצינות ולהגיש בקשות להפעלת תחבורה ציבורית בשבת"."טענת שר התחבורה שלפיה אין 'צורך חיוני' בתחבורה בשבת לא עמדה במבחן המציאות", המשיכה זנדברג. "אם הוא יבחן זאת ברצינות, הוא יגלה שיש צורך אמיתי וחיוני. זהו שלב אחד נוסף במאבק שנמשיך לנהל בכל הזירות ובכל האמצעים – פשוט כי אין צודק יותר ממנו".מנגד, יו"ר ועדת הכספים, ח"כ משה גפני (דגל התורה) בירך על פסיקת בג"ץ: "פסק הדין הזה לא התקבל בהפתעה. זה היה ברור לחלוטין. היו ניסיונות רבים של קבוצות כאלה ואחרות, אבל בית המשפט לא יכול להיעתר להן והוא עשה את זה בצורה הטובה ביותר. בית המשפט זרק את הרפורמים מכל המדרגות, ובצדק".גפני שיבח את שר התחבורה, ישראל כץ, על עמדתו כלפי תחבורה ציבורית בשבת: "הוא עמד כל הזמן על כך שהסמכות שלו היא להתחשב במסורת ישראל. הוא עמד על זה גם כשהוגשו הצעות קנטרניות כדי להפעיל תחבורה בשבת, שתשנה לגמרי את החיים כאן, גם לאנשים דתיים וגם לשאינם דתיים. ישראל כץ לא נתן שזה יקרה".את העתירה הגישו בשנה שעברה המרכז הרפורמי לדת ומדינה, תנועת "ישראל חופשית", עמותת חדו"ש, ח"כ זנדברג ועוד. בעתירה נכתב כי יש "ליצור מתווה להפעלת תחבורה ציבורית בשבת במתכונת מותאמת ליום מנוחה".  בבקשתה לדחות את העתירה, שהוגשה בשבוע שעבר, טענה המדינה כי ההיתרים המיוחדים הקיימים כיום עונים כבר עתה על הצרכים השונים בנושא, כך שאין עילה להתערבות בית המשפט. עוד הבהירה המדינה כי היא בוחנת בקשות שמוגשות אליה בנושא, ולפיהן מחליטה על פתיחת קווים מסוימים בשבת.