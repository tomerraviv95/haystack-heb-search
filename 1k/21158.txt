ביום שישי לפני כעשרה ימים התכנסה משפחת סלומון בביתה בהתנחלות חלמיש, כדי לחגוג את הולדת הנכד הראשון מהבן שמואל. השמחה הגדולה הפכה ברגע אחד לאסון, כשמחבל נכנס לבית ודקר למוות את אבי המשפחה, יוסי, ואת שני ילדיו, אלעד וחיה סלומון. הבוקר (שני) שחזר שמואל סלומון את הערב שבו איבד את אביו ושני אחיו.בשיחה אצל ל"קלמן ליברמן" ברשת ב' סיפר שמואל על ההתמודדות עם האסון. "זה עדיין לא כל כך נתפס", הוא אמר, "אבל אנחנו מנסים להבין את מה שעברנו. איבדתי את שלוש הדמויות שגדלתי עליהן. אני מסתכל על תמונות שלהם ואומר - איך יכול להיות שהכל נגמר?".אף על פי שהחגיגה הייתה לרגל הולדת בנו, שמואל עצמו לא נכח בבית המשפחה בעת הפיגוע, משום ששהה עדיין בבית החולים עם אשתו לאחר הלידה. "הדבר הראשון שעבר לי בראש כששמעתי הוא איך לא הייתי שם כדי לנסות לעזור להם, ואם צריך – אז גם ללכת ביחד איתם", הוא אמר.סלומון ניזון בערב הפיגוע בעיקר משמועות ודיווחים בכלי התקשורת, עד שקיבל את הבשורה המרה. "התחלתי לראות באנרים רצים בחדשות על פצועים אנוש בפיגוע בחלמיש", הוא שחזר. "הבנתי שזה אצלנו. ברגע ששמעתי שאלה שלושה בני משפחה מחקתי את כל אפליקציות החדשות מהטלפון, התפללתי שזה לא באמת קורה. כשראיתי תמונה של הגדר הבנתי שזה קרה אצלנו בבית".אמו של שמואל, טובה, נפצעה אף היא בפיגוע. "נכנסתי אליה לבית החולים וחיבקתי אותה", הוא נזכר. "אמרתי לה באוזן שחשבתי שגם היא הלכה. ניסיתי כמה שיותר לחזק אותה, אמרתי לה: 'אנחנו פה בשבילך. נשארנו אנחנו עכשיו וצריך להסתכל קדימה, אין מה לעשות'".לצד האבל הכבד, חגגה המשפחה ברית לבנו הטרי של שמואל. סלומון אמר כי לבני המשפחה היה חשוב להזמין כמה שיותר קרובים וכלי תקשורת לאירוע "כדי להראות לכולם שאנחנו חזקים, וכדי שיזכרו את משפחת סלומון כמשפחה שמחה ולא רק בגלל הטרגדיה. זה מה שאבא שלי היה רוצה, לראות אותנו שמחים למרות הכל".