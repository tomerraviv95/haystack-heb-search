בג"ץ דחה היום (שלישי) את הדיון בסוגית אימוץ ילדים על ידי זוגות חד-מיניים לחודש ספטמבר. הדחייה מגיעה בעקבות בקשת המדינה לקבל זמן נוסף לגיבוש עמדה בנושא. המדינה ביקשה לקבל ארכה של שלושה חודשים, אך בסופו של דבר נקבעה דחייה של כמחצית מפרק הזמן הזה.מגישי העתירה לבג"ץ, ובהם עמותת "אבות גאים" והמרכז הרפורמי לדת ומדינה, מתחו ביקורת על דחיית הדיון. "למרות ההתנגדות הנחרצת שלנו, החליט בג"ץ להיעתר לבקשת שר הרווחה לדחות את הדיון. נתנחם בכך שהוא דחה אותו בלא יותר ממחצית ממשך הדחייה שביקשה המדינה", אמרו העותרים. ביום חמישי מתוכננת הפגנה בתל אביב אותה מארגנת האגודה למען הלהט"ב.מאז אתמול התחוללה סערה בעקבות התגובה שמסרו משרדי הרווחה והמשפטים לעתירה בבג"ץ, שבה הודיעו על התנגדותם לאימוץ ילדים על ידי זוגות להט"בים. ההתנגדות נומקה בכך שאימוץ כזה "יוסיף מטען" על הילדים, ושאנשי מקצוע צריכים לבחון את הנושא תוך "הבאה בחשבון של כלל השיקולים העומדים על הפרק".תשובת המדינה גררה תגובות נזעמות מצד שורה של גורמים, בטענה כי מדובר באפליה של זוגות חד-מיניים. למוחים נגד ההחלטה הצטרפו גם אמנים, דוגמת הראל סקעת, שביקרו את האפליה ואף קראו לקהילת הלהט"ב לא לשרת בצה"ל ולא לשלם מסים עד שיתקיים שוויון זכויות. בעקבות התגובות, התנצל אמש שר הרווחה, חיים כץ על הניסוח שמשרדו הגיש לבג"ץ. "זה ניסוח כושל שראוי שלא יאמר", נכתב מטעמו של השר, "לכץ אין כל כוונה למנוע או לשלול את היכולת לאמץ מקבוצה כזו או אחרת".