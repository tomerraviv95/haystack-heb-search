משרד החינוך פרסם היום (שני) את רשימת התיכונים שהצטיינו בתחום הערכי, החברתי והלימודי בשנת הלימודים תשע"ז. ברשימה נמצאים 285 מוסדות חינוך, להם יינתן גמול כספי. בתי הספר מדורגים בקבוצות - מ-1 עד 4. המענקים הכספיים למורים נקבעים לפי הדירוג ונעים בין 3,000 ל-8,000 שקלים.בהתפלגות לפי מגזרים, 53% מבתי הספר שנכנסו לדירוג הם מהחינוך היהודי הממלכתי, 32% מהחינוך הממלכתי-דתי, 8.5% מהמגזר הערבי. 5% נוספים הם תיכונים במגזר החרדי, 1% מהמגזר הדרוזי ו-1% אחרון מהמגזר הבדואי. בית הספר "דרכא" למדעים ומנהיגות ביישוב ירכא נמצא בדירוג הראשון זו השנה החמישית ברציפות.בתי הספר נבחרו ודורגו על פי שורה של מדדים: שיעור הגיוס לצה"ל ולשירות אזרחי או לאומי, מניעת נשירה של תלמידים, קליטת תלמידים מהחינוך המיוחד, מידת הקרבה לתעודת בגרות מבין התלמידים שאינם זכאים לתעודה מלאה. נוסף על מדדים אלו, נבחנו גם ההישגים הלימודיים, כגון אחוז התלמידים הזכאים לבגרות, אחוז התלמידים שסיימו את מבחני הבגרות בהצטיינות, אחוז התלמידים שהרחיבו מקצוע מדעי לחמש יחידות לימוד, אחוז התלמידים שהרחיבו מקצוע הומני להיקף של חמש יחידות לימוד ועוד.בין 71 בתי הספר המדורגים בקבוצה הראשונה נמצאים תיכון מקיף קלנסווה, אולפנת צביה בחיפה, תיכון "ברנקו וייס" אתגרי בבית שמש, אולפנא תורנית חורב בירושלים, תיכון שמעון בן צבי בגבעתיים ועוד.שר החינוך נפתלי בנט הודה לעובדי ההוראה ולמנהלים ש"הצטיינו בטיפוח ובעיצוב הערכים של הדורות הבאים". לדבריו, המדדים מציגים את מכלול העשייה של המנהלים והמורים: "במסגרת רפורמת התמונה החינוכית שהנהגתי במערכת החינוך, נקבעו שורה של מדדים אשר נועדו לשקף את העשייה המבורכת והמגוונת של בתי הספר. כך גם מתווה התגמול הדיפרנציאלי, הוא כולל שורה של מדדים חינוכיים, שמציגים את מכלול העשייה המבורכת של המנהלים והמורים. חוסנה של החברה הישראלית טמון באיכות מנהליה ומחנכיה. אני מברך את המנהלים ועובדי ההוראה שהצטיינו בטיפוח ובעיצוב הערכים של הדורות הבאים. הם חיבקו את תלמידי החינוך המיוחד, חיזקו את המימד החברתי ולא ויתרו לרגע על מצוינות ועל הישגים לימודיים. בשם התלמידים, בשם החברה הישראלית ובשמי אני רוצה לומר לכם, עובדי הוראה יקרים, תודה".מנכ"ל משרד החינוך, שמואל אבואב, הוסיף כי "מערכת החינוך צועדת קדימה, בכל הפרמטרים, וזאת בזכות עובדי הוראה מצטיינים שחוללו שינוי משמעותי בקרב תלמידיהם. אני מברך את בתי הספר הזוכים על פעילותם לחינוך לערכים, לטיפוח מצוינות ולתרומה לחברה ולקהילה. משרד החינוך מקדם שיח חינוכי שמשלב ערכים, הישגים לימודיים, מניעת נשירה וטוהר בחינות, וניכר שבתי הספר שזכו בתגמול הדיפרנציאלי השכילו לקדם ערכים אלו".