הכל היה שם, כל התפאורה הנכונה – רק בני אלבז לא היה. האווירה באולם היתה מחשמלת – נראה ונשמע כמו ניסוי כלים לקראת בחירות. בני אלבז לא היה,  אז היה מישהו אחר - עמיר בניון.באוטובוסים הם נהרו מכל רחבי הארץ להביע תמיכה במנהיגם, מנהיג מפלגתם ראש הממשלה בנימין נתניהו. בהסעות מאורגנות וממומנות. ונתניהו הכין להם מופע כתוב היטב שכל המילים הנכונות שולבו בו, בנאום המלחמה שלו – נאום ההפיכה השלטונית.שמאל? יש. תקשורת? יש. פייק ניוז? יש. מסע ציד? יש, והוא לא רק נגד בני המשפחה אלא גם נגד חיית המחמד המלכותית. ואם אפשר לעקוץ אז עוקצים את מי - את היחיד באופוזיציה שמבקר בנחרצות את נתניהו. "איש ישן עם זקן חדש", אמר על אהוד ברק. ואת המילים האלו הקהל כבר מכיר היטב. הן איתנו אוטוטו שנה. לא יהיה כלום כי אין כלום.נתניהו השתמש בכל המילים שהקהל שלו ציפה לשמוע. הוא רצה להלהיב את 3,000 חברי הליכוד, ותומכים גם ממפלגות אחרות – וממש הצליח. אם ירצה יוכל נתניהו להניע את כל הכוחות הללו ליום הפקודה. לבחירות. אמש האווירה שהיתה באולם ביתן 1 בגני התערוכה היתה של בחירות. המסר של הבחירות הבאות יהיה נגד התקשורת והשמאל – הוא הרי כבר סימן אותם – הם בדיוק אותו דבר.השבוע הפוליטי הזה מסתיים כשראש הממשלה מנסה לסובב את המסר התקשורתי לכיוון שלו. הוא יודע שאם לא יעשה משהו – סדר היום התקשורתי ייקבע על ידי כתבי הפלילים שחיים מידם של עורכי דין וחוקרי משטרה – הוא מעדיף שהמציאות התקשורתי תיקבע דווקא על ידי הכתבים הפוליטיים. ובכך הצליח נתניהו. עכשיו השליטה על סדר היום היא שלו.