הפרלמנט בירדן ביטל היום (שלישי) סעיף בחוק העונשין שפטר מענישה פלילית גברים שהואשמו באונס אם נישאו לקורבנותיהם. זאת לאחר לחץ ציבורי משמעותי.ארגוני נשים בירדן ובעולם הפעילו בשנים האחרונות לחץ על הממשלה בעמאן, בהפגנות וברשתות החברתיות, לבטל את סעיף 308 בטענה שמשמעותו עונש כפול לנשים. עוד טענו המוחים כי נשים שנישאות לאנסיהן נידונות לספוג אלימות מינית והתעללות מצד תוקפיהן. לפני כשנה וחצי בוטל הסעיף, למעט במקרים שהוגדרו "בעילת קטינה בהסכמה", כלומר אונס בנות 18-15. היום, כאמור, בוטל גם סעיף זה. העונש הפלילי על אונס בירדן הוא לעתים קרובות מוות בתלייה או מאסר ל-25 שנה כאשר האנס אינו אזרח הממלכה.חברת הפרלמנט וופא באני מוסטפא, שקידמה את המהלך, אמרה בשבוע שעבר כי לעתים קרובות הורים הסכימו לנישואי בתם ותוקף כדי למזער את "הבושה המשפחתית", אך הוסיפה כי אשה אינה צריכה להיות "מתנה" לאנס שלה. בסקר שנערך לפני כשנה בקרב 850 תושבים בירדן הצהירו 70.8% מהם כי הם תומכים בביטול סעיף זה.ארגוני זכויות אדם הביעו תקווה שגם לבנון, שם דן הפרלמנט בחוק בימים אלה, תבטל או תצמצם אותו. ארגון חברתי במדינה פרסם שלטי מחאה בהם נראות כלות בשמלות קרועות או מוכתמות בדם, בצירוף המשפט "שמלה לבנה לא מכסה אונס".ירדן אינה המדינה היחידה בה היה קיים החוק. מצרים ביטלה חוק דומה כבר ב-1999 ומרוקו ערכה בו שינויים לפני שלוש שנים, בעקבות התאבדות של נערה בת 16 וניסיון התאבדות של בת 15. לעומת זאת, לפי ארגון "שוויון עכשיו" החוק עדיין קיים בסוריה, עיראק, בחריין, כוויית, הרשות הפלסטינית ואף במדינות מחוץ למזרח התיכון כמו הפיליפינים וטג'יקיסטאן.  