הרבנות הראשית לישראל שילמה לקראת חג הפסח האחרון 49,999.95 שקלים - חמש אגורות מתחת לחובה לפתוח מכרז - בעבור אתר למכירת חמץ ברשת. מומחים העריכו בשיחות עם "כאן" כי מחיר הקמת אתר מסוג זה אינו עולה על 5,000 שקלים.הכסף הועבר ל"פיילויאל", חברה בבעלות העיתונאי החרדי מוטי לביא, שדרן בכיר ברדיו "קול חי" ומבעלי האתר החרדי "כיכר השבת", שבו זוכה הרב הראשי לישראל יצחק יוסף לפינה קבועה, ובה הוא מוסר את ההלכה היומית. ברבנות הראשית לא השיבו לרוב שאלות "כאן" בנושא. מנכ"ל הרבנות הראשית, משה דגן, הגיב: "נראה לך סביר שעל כל התקשרות של הרבנות תבקש הבהרות?". כמו כן נמסר מהרבנות כי "במסגרת הנגשת שירותי הרבנות לציבור, ביצעה הרבנות הראשית לראשונה פעילות דיגיטל למכירת החמץ בפסח ללא תשלום. הפעילות הוכתרה בהצלחה רבה, הרבה מעל המצופה. קרוב לעשרת אלפים איש ואישה מכרו את החמץ באמצעות הפלטפורמה שנבנתה במיוחד עבור הפעילות."הרבנות ביצעה את הפעילות תוך פיקוח וליווי צמוד ובאישור של המחלקות המקצועיות הרלבנטיות. הרבנות הראשית תמשיך במגמה המבורכת בה החלה להנגשת שירותי הדת לכל דורש". מפיילויאל נמסר בתגובה: "חברתנו עוסקת כמה שנים בפיתוח וניהול ושיווק תוכן. אנו שמחים שהרבנות הצטרפה לגופי כשרות נוספים שמשתמשים בשירות שלנו כבר מספר שנים. חברתנו סיפקה את כל מה שנדרש ממנה וקיבלה בהתאם את התמורה המגיעה לה עבור הפיתוח, השיווק וההפצה של המוצר באתרי התוכן הגדולים בישראל ובפייסבוק שהסתיים בהצלחה גדולה מאוד".