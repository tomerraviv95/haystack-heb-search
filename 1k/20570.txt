ישראל, ארצות הברית והרשות הפלסטינית הכריזו היום (חמישי) על הסכמות שיאפשרו לפרויקט "תעלת הימים" לצאת לדרך. במסגרת ההסכמות תספק ישראל לרשות מים ממתקני התפלה בחופי הים התיכון, כפי שדרשו המדינות המממנות את הפרויקט.ההסכמות על המיזם הוכרזו במסיבת עיתונאים במלון המלך דוד בירושלים, בהשתתפות שליחו של הנשיא טראמפ למזרח התיכון, ג'ייסון גרינבלט, השר לפיתוח אזורי צחי הנגבי ונציגי הרשות.ההכרזה על ההסכמות בין הצדדים. צילום: אמיר בר שלוםלפי ההסכם, ישראל תספק 33 מיליון קוב בשנה לפי חלוקה של 23 לשטחי יהודה ושומרון, ו-10 לרצועת עזה, במחיר של 100 מיליון שקל.השר הנגבי אמר בנוגע ללוחות הזמנים כי נכון לעכשיו ממתינים להכרעה במכרז על חברות כרייה בירדן וישראל. לדבריו, בתוך שנה תיבחר החברה, ויונח צינור באורך של 220 ק"מ בערבה. הוא הוסיף שיהיה מנהל משותף לפרויקט ירדן ישראל ופלסטין וכי "חמש שנים מהיום הפרוייקט יפעל".הנגבי הוסיף כי "אפשר ללמוד מההסכם הזה שכאשר מתמקדים בנושאי ספציפי ולא נותן לעבר להשפיע, ניתן להתקדם. לקח נוסף זו הדיסקרטיות - רק כך ניתן להתקדם. אם אני צריך לתת לגרינבלט עצה בעניין הזה, אומר לו - תישאר מתחת לרדאר התקשורתי. כך תצליח".מנהל רשות המים הפלסטינית מאזן גנאים אמר במסיבת העיתונאים כי ההסכם יביא לשיפור משמעותי בחיי הפלסטינים, ותהיה לו השפעה על כל בעיית המים בין ישראל לרשות. לדברי הנציג הפלסטיני, "מדובר בהסכם אזורי שאיננו קשור לתהליך השלום. בנוגע אליו צריך קודם כל לרצות להגיע להסכם". בתשובה לשאלת כתב רשת אל ג'זירה מדוע הפלסטינים צריכים לשלם על "המים שלהם", ענה הנציג כי "המחיר שאנחנו משלמים על המים הוא מינימלי".חלקו הגדול של הפרויקט יוקם בירדן, ויכלול מתקן התפלה של מי ים סוף בעקבה, והטמנת צינור תת קרקעי שיזרים מים מלוחים מהמתקן לים המלח. המימון לכך מגיע מהבנק הבינלאומי ומדינות התורמות לו. הגורמים הבינלאומיים התנו את הסיוע הכספי לירדן בכך שכם הפלסטינים יהנו ממנו. במסגרת זו, ישראל תעביר מים לרשות הפלסטינית, בתמורה למימון פרויקט תעלת הימים. העבודות על תעלת הימים צפויות להתחיל בחודשים הקרובים.ההכרזה הושגה לאחר מאמץ אמריקני קדחתני בימים האחרונים. זאת, לאחר שהמחלוקות בסוגיות הליבה נותרו בעינן מאז ההכרזה על הפרויקט בשנת 2015, בקידומו של השר דאז סילבן שלום.