הצעת החלטה שאמורה לאפשר את חידוש העבודות להקמת היישוב עמיחי שנועד למפוני עמונה, תעלה ביום ראשון בממשלה. כך פרסמה היום (שישי) לשכת ראש הממשלה בנימין נתניהו, שהקמת היישוב היא הבטחתו לאנשים שפונו.הוחלט כי משרד האוצר יעביר 55 מיליון שקלים תוספת למשרד הפנים. תקציב זה יועבר למועצה האזורית מטה בנימין. בנוסף, יועברו חמישה מיליון שקלים נוספים למשרד הביטחון כסיוע מיוחד למועצה עבור חדרי אירוח, מבני ציבור ומבנים אחרים שישמשו את המשפחות שפונו מעמונה עד שייבנה היישוב.בדצמבר 2016 החליטה הממשלה כי יוקם אתר מגורים זמני לתושבי עמונה ולתושבי תשעת המבנים ביישוב עפרה שפונו גם כן. כשלושה חודשים לאחר מכן, אישרה הממשלה הקמת יישוב חדש במועצה האזורית מטה בנימין. המועצה החלה בעבודות הפיתוח, אך העבודות הופסקו. חידוש העבודות כפוף להחלטת בית המשפט, שם עדיין יש הליכים משפטיים נגד הקמת היישוב החדש.