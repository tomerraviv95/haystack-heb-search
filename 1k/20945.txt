צוות שגרירות ישראל בירדן, בראשות השגרירה עינת שלאין, הוחזר הלילה (שני) בשלום לישראל דרך מעבר אלנבי. בין אנשי הצוות ששבו לארץ היה גם איש האבטחה הישראלי, שנדקר בסמוך לשגרירות בעמאן וביצע ירי ממנו נהרגו שני אזרחים ירדנים.לשכת ראש הממשלה, בנימין נתניהו, הודיעה כי הוא שוחח עם השגרירה ועם איש האבטחה, דרש בשלומם ובירך אותם על חזרתם לארץ. הם שבו לישראל לאחר הדיווחים על שיחת טלפון שהתקיימה בין נתניהו לבין מלך ירדן עבדאללה.צפו בדיווח המיוחד מאזור שגרירות ישראל בעמאן >>נשיא המדינה ראובן ריבלין בירך הבוקר על הגעתו של המאבטח ארצה. "בתום יממה ארוכה ומתוחה אני מבקש לברך את צוות השגרירות שלנו בירדן עם שובם הביתה. חיכינו לכם בדאגה ועקבנו אחרי התנהלותכם המרשימה, בהובלת השגרירה עינת שלאין, לאורך כל המשבר. שיתוף הפעולה ארוך השנים של מדינת ישראל עם הממלכה ההאשמית והמלך עבדאללה, שידע לסייע בתבונה גם הפעם, היו חלק משמעותי בממאצים לסיום המשבר ועל כך הערכתנו העמוקה. יחזקו ידיה של ממשלת ישראל והעומד בראשה על ניהול המשבר יחד עם ראשי מערכת הביטחון כולם ושליחנו המיוחד לירדן, ראש השב"כ נדב ארגמן. אשרי העם שאלו שלוחיו, המהווים חומת מגן עבור כל אזרח ישראלי בארץ ובעולם". אמש הותר לפרסם כי ראש השב"כ, נדב ארגמן, יצא היום לירדן בניסיון להביא לסיום המתיחות - הן נוכח האירועים האחרונים בהר הבית, והן בעקבות אירוע הירי סמוך לשגרירות הישראלית בעמאן. הוא נפגש בממלכה עם מקבילו הירדני.עוד קודם לכן התכנס הקבינט המדיני-ביטחוני כדי לדון במשבר מול ירדן. ראש הממשלה, בנימין נתניהו, הודיע בשעות הצהריים כי ישראל פועלת כדי "להחזיר את האנשים שלנו הביתה בהקדם". סוכנות הידיעות הירדנית "עמון" מפרסמת את תוצאות החקירה הירדנית של התקרית בשגרירות, המתוארת כקטטה. על פי הדיווח, צוות עובדים ירדני הגיע לדירתו של דיפלומט ישראלי במטרה להרכיב חדר שינה. בדירה התפתח ויכוח בין העובדים לאחד מעובדי השגרירות, על רקע איחור של הצוות, ואי ביצוע העבודה בזמן. במהלך הויכוח תקף אחד העובדים את עובד השגרירות ופצע אותו. עובד השגרירות הגיב בירי ממנו נפגעו התוקף ובעל הנכס ששהה אף הוא בדירה.אירוע הירי, שהתרחש אתמול אך הותר לפרסום בישראל רק לפנות בוקר, הוביל למתיחות גבוהה מול עמאן. אתר חדשות מקומי דיווח כי משפחות אסירים ירדנים המוחזקים בישראל קראו לנצל את המשבר כדי להביא לשחרורם של 23 אסירים ירדנים הכלואים בישראל.