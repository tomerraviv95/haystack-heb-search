חמישה מפגינים נעצרו אתמול (ראשון) בהפגנת הנכים בצומת אשדוד, במחאה על אי השוואת קצבת הנכות לשכר המינימום. מעדויות המפגינים עולה כי הם הובאו ללא כיסאות גלגלים לתחנת המשטרה בעיר, ואף נתקלו באלימות קשה מצד השוטרים. "הפילו אותם מכיסאות הגלגלים, אזקו אותם, גררו על הרצפה כמו חיות, זרקו לתוך הניידות כמו שק תפוחי אדמה אישה אחת וארבעה גברים, וכולם חטפו מכות", אמרה יו"ר המאבק, נעמי מורביה. "מחזיקים אותם שעות בתחנה – אנשים חולים ללא התרופות שלהם. מפקד תחנת אשדוד כלא את המפגינים במרכז הכביש, בין ניידות ודוקרנים שהעמידו השוטרים, ואז אמר למפגינים: 'אני יכול לחכות כאן שעות'. לשוטרים הוא אמר: 'רססו אותם בגז פלפל'". ניסים מורביה, ממנהיגי המחאה, אמר בראיון ל"כאן ב'" כי הנכים כלל לא התכוונו לשבש את התנועה. "לא רצינו לחסום את הכביש. הגענו למחות מול הכינוס של ביבי. המשטרה חסמה אותנו שעות ולא אפשרה לנו לזוז מאמצע הכביש. אחרי שעות שהיינו מותשים וסירבו לתת לנו אוכל או מים, לא הייתה לנו ברירה. רצינו לצאת משם. עיכבו אותנו בניגוד לחוק".מארגון "נכה לא חצי בן אדם" נמסר כי "המשטרה איבדה צלם אנוש. הניסיונות להציג את החסימות שהם עצמם ביצעו כהפגנה ללא רישיון של הנכים, בנוסף למעצרים אלימים שבוצעו באנשים נכים, הם חציית קו אדום אשר מטרתם לדכא את המאבק שלנו על הזכות הבסיסית לא למות מרעב. ברור לנו שיש קשר ישיר בין ההפגנה מול מפגן התמיכה בראש הממשלה, מדובר בנקמה. אי התייחסותו לנושא רק מוכיחה זאת". אלכס פרידמן, יו''ר הארגון אמר כי "גם אם טענות השוטרים היו נכונות, והן לא, אדם נכה הוא לא ארנולד שוורצנגר. איני מבין מדוע היה צורך להפיל אנשים נכים לרצפה, לאזוק אותם ולהחזיק במשך שעות ארוכות בתחנה ללא מתן טיפול תרופתי. ההתעלות נמשכת גם בשעה זו כאשר המשטרה מסרבת להחזיר לאחד הפעילים את הטלפון המשמש אותו בין היתר למטרות רפואיות. קודם רצו שנמות מרעב, עכשיו מנסים בכוח".מפקד תחנת אשדוד, סגן-ניצב שמעון פורטל, אמר בראיון ל"כאן ב'" כי השוטרים נהגו על פי חוק. "אפשרנו להם להפגין מול ראש הממשלה. התשובות שלהם מולנו היו מילטנטיות: 'ניכנס לראש הממשלה, לא ניתן לו לנאום'. הם לא נעתרו לבקשה שלנו להפגין מול ראש הממשלה. הכוונות שלהם היו שראש הממשלה לא יכנס לאשדוד. הם עצרו את כביש 4 ואנחנו הגנו עליהם מהאזרחים". הוא הוסיף כי "נשקול אם להגיש נגדם כתבי אישום על תקיפה וסיכון חיי אדם".מהמשטרה נמסר בתגובה: "במהלך שלוש שעות המחאה שמרו השוטרים על איפוק ניכר והכילו את האירוע ואת התנהגותם האלימה של קומץ ממשתתפי המחאה, שמשתתפיה כלל לא הגישו בקשה לקיומה. במהלך מחאה זאת התבטאו מובילי המחאה כי בכוונתם להגיע אל ראש הממשלה בכל מחיר, כולל עלייה על דוקרנים. בהמשך למחאה זאת, ולאחר שנעתרה המשטרה לבקשתם להמשיך בנסיעה, ירדו שיירת רכביהם של משתתפי המחאה אל כביש 41 לכיוון הכניסה הצפונית לעיר אשדוד, שם המתינו כוחות משטרה נוספים שהיו ערוכים לקליטתם במקרה שכזה."במהלך הימצאות המשתתפים במחלף, ציין אחד המשתתפים כי בכוונת מוביל המחאה להצית עצמו במקום. צוות בלשי המשטרה שברשותו היו מטפי כיבוי הבחין בשניים מהמשתתפים המוציאים צמיגים אותם הביאו עימם וברשותם אף חומר דליק. ניסיונות להניא את אלו מכוונתם לא נענו בחיוב תוך שהחלו תוקפים את השוטרים שהחלו בביצוע מעצרם של החשודים מחשש להפרת הסדר וסיכון חיי אדם. במהלך אירוע זה נעצרו חמישה חשודים, כאמור, ואלה הועברו לחקירה בתחנת המשטרה".