מוקדם יותר היום (שני) פורסם תיעוד של תקיפות מן האוויר באמצעות מל"ט שביצע חיזבאללה נגד דאע"ש סמוך לגבול סוריה-לבנון. בתגובה לתמונות, גורמים בפיקוד צפון טוענים כי "ההרתעה של ישראל מול חיזבאללה נשחקת".התמונות המטרידות מעידות על כך שהארגון השיעי הפך לצבא, וכי המערכה הבאה לא תהיה דומה לזו שהייתה במלחמת לבנון השנייה ב-2006. גורמים בצה"ל טוענים כי הצבא מוכן יותר ויכולותיו עולות על אלה שהיו ב-2006, אך מציינים גם את שחיקת החלטת מועצת הביטחון של האו"ם 1901 לאחר מלחמת לבנון השנייה, האוסרת על נוכחות חיזבאללה מתחת לקו הרוחב של נהר הליטאני. לדבריהם, בשטח רואים נוכחות הולכת וגוברת של הארגון: דגלים, כרזות של לוחמה פסיכולוגית, וכן צילומים של צה"ל המוכיחים כי חיזבאללה נמצא בקרבת הגבול. צה"ל מפרסם צילומים אלה במטרה להפעיל לחץ על הקהילה הבינלאומית בתקווה שתתערב.יחד עם זאת, העורף אינו ערוך טוב יותר מבעבר. רבים מהתושבים מביעים חשש ממנהרות כפי שאנו מכירים בגבול עזה, אך בצה"ל מתעקשים כי אין מנהרות בגבול הצפון וכי ממילא תוואי השטח בגבול לבנון מאפשר חדירה לשטח ישראל בדרכים אחרות. בשנים האחרונות, צה"ל משקיע מאמצים רבים בהקמת מכשול כדי למנוע מחיזבאללה לחדור לשטח ישראל, כפי שזה מאיים לעשות במערכה הבאה.