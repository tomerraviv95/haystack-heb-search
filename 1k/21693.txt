המשטרה הודיעה הערב (רביעי) לבג"ץ כי נוכח שינוי הנסיבות המהותי שחל בהפגנות בפתח תקווה במוצאי שבתות אין מקום לאפשר המשך קיום ההפגנות במיקום הנוכחי אלא במקום אחר והולם יותר וברישיון. המשטרה אומרת כי חלופה אפשרית לקיום ההפגנות בפתח תקווה היא הפארק הגדול הסמוך לבית משפט השלום בעיר, היכול להכיל אלפי אנשים ואינו ממוקם בליבה של שכונת מגורים.תשובת המשטרה ניתנה לקראת הדיון מחר בבג"ץ בעתירה שהגיש יושב ראש ועד השכונה כפר גנים ג' וחבר מועצת העיר, צדוק בן משה, נגד ההפגנות בשכונה - המתקיימות ברציפות מזה 38 שבועות, בקריאה ליועץ המשפטי לממשלה לפעול לחקירת ראש הממשלה בנימין נתניהו על הפרשות השונות בעניינו.