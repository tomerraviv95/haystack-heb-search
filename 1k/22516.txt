שר הבריאות, יעקב ליצמן, תקף היום (ראשון) בחריפות את ראש עיריית ערד, ניסן בן חמו, וקרא לו להתפטר, על רקע העימותים אתמול בעיר שבמהלכם השליכו אנשי חסידות גור צמיגים בוערים לעבר בית שבו נתלה שלט "ערד לא למכירה". בראיון לכאן ב' הוא האשים את בן חמו באנטישמיות כלפי חסידי גור, בהסתה והפצת שקרים נגדם.ליצמן אמר כי על המשטרה לעצור את בן חמו על הסתה ממושכת נגד חרדים והדרתם מכל זכויותיהם כתושבי העיר. הוא הוסיף כי יסייע לכל מי שיעבור לערד. "זו מדינה דמוקרטית וכל מי שירצה יוכל לבוא", אמר והסביר כי ממילא יש הגירה שלילית בעיר. בתשובה לשאלה מה יפתור את הסכסוך המתמשך, אמר השר כי הפתרון היחיד הוא שראש העיר יתפטר מתפקידו לאלתר.בראיון אחר לכאן ב' אמר בן חמו כי ליצמן פועל באופן בוטה מאחורי גבו למען חסידי גור וכן כדי להפר את הסטטוס קוו והציביון החילוני של העיר, בכך שאנשיו מגייסים עוד ועוד משפחות לעבור לערד.לכאן נודע כי המשטרה בעיר פגשה כמה פעילים מרכזיים מ"יש עתיד" וסיכמה עמם כי תלונות המוגשות בידי חסידי גור לא יטופלו. בסביבת השר ליצמן טענו שהמשטרה עצרה כמה אנשים בגין הפרת סדר, בעוד שאת העימותים יזמו פעילים חילוניים, בהסתה ובהלהטת השטח.  מחר יובאו להארכת מעצר שלושה עצורים מהעימותים, שהתפתחו אמש בין עשרות חרדים לחילונים, במהלכם הושלכו כאמור צמיגים בוערים לעבר דירה בעיר. לפנות בוקר הורידה בעלת הדירה את השלט שעורר את זעמם של חסידי גור. במהלך המחאה נעצרו חמישה בני אדם בחשד לתקיפת שוטרים, התערטלות והפרת הסדר הציבורי. 