מנגנוני הביטחון של חמאס בעזה מזהירים את תושבי הרצועה מפני ניסיונות של שירותי המודיעין הישראליים לגייסם או לאסוף מידע באמצעותם. באזהרה שפורסמה בעמוד הפייסבוק של המשרד לביטחון הפנים של חמאס, תחת כותרת "שלא ניפול ברשת השב"כ", נכתב כי ישנן אינדיקציות ששירותי הביטחון בישראל יוזמים שיחות ממספרים חסויים או מספרים מקומיים ומנסים לאסוף מידע מתושבי הרצועה ואפילו לגייסם.על פי הפרסום, המתקשרים לא מציגים את עצמם באופן ברור, ולעיתים טוענים כי הם נציגי ממסד רשמי כלשהו. המתקשרים מבקשים תחילה פרטים אישיים לגבי האדם שבצד השני של הקו, לגבי שכניו ובהדרגה עוברים למידע שנוגע ל"התנגדות"."היזהר מפיתויים בטלפון". מודעת האזהרה של חמאסהמשרד לביטחון הפנים הורה לתושבי הרצועה שלא לשתף פעולה עם ניסיונות אלו וליידע את המנגנונים אם נתקלים בקבלת שיחות מסוג זה. עוד צוין באזהרה כי ישראל מנסה להמציא שיטות חדשות כדי להפיל ברשתה תושבים כפי שעשתה בשנים האחרונות.בהמשך מוצגים גם טיפים פרטניים ומעשיים המופנים לכלל התושבים, עם דגש על כאלה הצריכים לצאת מהרצועה דרך מעבר ארז – כדי שלא "ינוצלו לרעה". בין ההמלצות: לפני כניסה למעבר ארז – מחק את כלל התמונות ואנשי הקשר מהמכשיר הנייד, אם מתשאלים אותך במעבר – השב בקצרה בלי להאריך את השיחה, אם נחשפת לסחיטה ולחצים – שמור על קור רוח ואל תשתף פעולה,  ובמקרה של שיחה מגורם לא מזוהה – נתק את הטלפון ועדכן את מנגנוני הביטחון.לטענת חמאס, שב"כ השתמש בשיטות מגוונות כדי "להפיל מספר רב של תושבים" והצליח לתפוס כמה מהם, אולם הארגון זיהה ניסיונות אלה. לפני כחודשיים חמאס הוציא להורג בתלייה ובכיתת יורים שלושה משתפי פעולה, לטענתו, שהואשמו בכך שעבדו עם ישראל ולקחו חלק בהתנקשות באיש חמאס, מאזן פוקהא, שיוחסה לישראל. 