מזכ"ל האו"ם אנטוניו גוטרש סייר היום (רביעי) באזור רצועת עזה, וביקר בשני צדי הגבול. בצד הישראלי סייר המזכ"ל במנהרה של חמאס שנחשפה בידי צה"ל. לאחר מכן נפגש עם תושבים מעוטף עזה בקיבוץ נחל עוז, ושמע מהם על החיים לצד איום הטרור של חמאס.גוטרש התייחס לפגישה בנאום שנשא בבית התפוצות בתל אביב מספר שעות לאחר מכן. "מאוד התרשמתי מהמסר של המשפחות, שהיה מסר של שלום. הם רוצים לראות את הפלסטינים והישראלים חיים בשלום למרות כל מה שעברו. יש למסר הזה ערך עצום", אמר המזכ"ל. עם זאת, הוא סירב לענות לשאלות עיתונאים בנוגע לאזרחים הישראלים וגופות חיילי צה"ל המוחזקים בידי חמאס.לאחר פגישתו עם תושבי עוטף עזה, עבר גוטרש במעבר ארז ונכנס לרצועה. בדרכו למסיבת עיתונאים בעזה, נתקל מזכ"ל האו"ם במשפחות אסירים פלסטינים הכלואים בישראל שמחו נגדו, משום שלטענתם סירב לפגוש אותם.בעזה ביקר המזכ"ל בבית הספר של האו"ם ונפגש עם נציגי סוכנויות האו"ם ברצועה. הוא הכריז כי האו"ם יקצה 4 מיליון דולרים לסוכנות ועבור פרויקטים נוספים ברצועה. הוא קרא להקמת ממשלת אחדות פלסטינית בהתאם לעקרונות אש"ף, ואמר כי הפילוג ברשות "מחליש את הסוגיה הפלסטינית"."הפתרונות לבעייה בעזה איננו במישור ההומניטרי", המשיך גוטרש. "יש לי חלום לראות שתי מדינות חיות בשלום וביטחון יחד. על כן אני קורא לתהליך פוליטי אמיתי כדי לטפל בבעיות הקיימות ולאפשר את יישום עקרון שתי המדינות". במהלך ביקורו ברצועה גוטרש לא נפגש עם בכירי חמאס.לסיורו באזור הרצועה הגיע גוטרש בטיסה במסוק, יחד עם שגריר ישראל באו"ם דני דנון, וסגן הרמטכ"ל, אלוף אביב כוכבי. השגריר דנון אמר למזכ"ל האו"ם כי: "החמאס מנצל את סיוע הקהילה הבינלאומית לצורכי טרור על חשבון תושבי הרצועה. בזמן שהוא מחנך את ילדי עזה לשנאה ולטרור, תושבי עוטף עזה עומדים איתנים מול איומי הטרור האלה במשך שנים, הם משגשגים ומשקיעים בפיתוח האזור עבור דור העתיד".