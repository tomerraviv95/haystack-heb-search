ועדת החינוך של הכנסת אישרה היום (שני) את תשלומי ההורים לבתי הספר בשנת הלימודים החדשה, שתיפתח בעוד כשבועיים. הצעת החוק בסופו של דבר ברוב של שבעה תומכים מול שישה מתנגדים.באופוזיציה ניסו להכשיל את הצעת החוק והגישו עליה רביזיה. תחילה הקואליציה לא הצליחה להשיג את הרוב הנדרש כדי להעביר את ההצעה, אך בזמן יציאת הוועדה להפסקה הוקפצו שני ח"כים נוספים – ובתום כשלוש שעות של דיון סוער, ההצעה עברה.במהלך הדיון עצמו, השמיעו נציגי ההורים ביקורת חריפה בפני הוועדה וטענו כי "חוק חינוך חינם נותר סיסמה ריקה מתוכן". מנגד, מנכ"ל משרד החינוך, שמואל אבוהב, טען כי מרבית תשלומי ההורים יישארו כפי שהיו בשנת הלימודים הקודמת.יו"ר ועדת החינוך, ח"כ יעקב בן מרגי (ש"ס) הצטרף לביקורת נגד התשלומים: "למרות שקיים חוק חינוך חינם, התשלומים השונים השתלטו על מערכת החינוך. יש הפקרות מוחלטת שמשרד החינוך לא רוצה ולא מסוגל לטפל בה. די לגזל ולדחיפת הידיים לתוך כיסם של ההורים".