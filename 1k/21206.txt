בית משפט השלום בראשון לציון הוציא היום (שלישי) צו איסור פרסום על עדותו של עד המדינה מיקי גנור בפרשת הצוללות. הצו, שניתן על ידי השופטת עינת רון, יהיה בתוקף עד 17 בספטמבר.בהודעת המשטרה נכתב כי הצו חל על "כל פרט מפרטי החקירה הנוגעת, קשורה או עולה מעדותו של עד המדינה בפרשה או מההליכים שקדמו לחתימת הסכם עד המדינה, לרבות פעולות חקירה הנגזרות מעדותו, וכן כל פרט מפרטי העדויות העתידיות בתיק שלו או של נוספים והינן פועל יוצא של עדותו". השופטת רון נימקה את הוצאת הצו: "למרבה הצער, אכן רבו הפרסומים באמצעי התקשורת באופן שיש בו כדי לפגוע בהמשכה של החקירה באופן ממשי. על כן אני מורה על איסור פרסום של כל פרט מפרטי החקירה הנוגע, קשור, או עולה מעדותו של עד המדינה בפרשה או מההליכים שקדמו לחתימת הסכם עד המדינה לרבות פעולות חקירה נגזרות מעדותו, וכן כל פרט מפרטי העדויות העתידיות בתיק שלו והינן פועל יוצא של עדותו".בימים האחרונים חלו התפתחויות נוספות בעקבות עדותו של גנור. בערוצים 2 ו-10 דווח כי איש העסקים טען בפני חוקרים שעורך הדין דוד שמרון אמור היה לשלשל לכיסו עמלה בסך של כ-9 מיליון דולרים כתוצאה מעסקת הצוללות עם גרמניה. שמרון עצמו שב הלילה לארץ והוא אמור להיחקר פעם נוספת. בן משפחתו ומקורבו של ראש הממשלה יצא מהארץ לפני שלושה שבועות, לאחר שהשתחרר ממעצר הבית, לטובת נסיעה פרטית לבקר את משפחתו באישור המשטרה.בסביבתו של שמרון דחו את טענותיו של גנור על העמלה אותה אמור היה לגזור מהעסקה. לדברי מקורביו, "הטענות של מיקי גנור הן מופרכות ואין בהן היגיון". המקורבים הסבירו: "לא יכול להיות שמישהו יסכם על העברה של סכומים בסדר גודל כזה - עשרות מיליוני שקלים, ללא הסכם חתום ותיעוד כלשהו. מדובר בסיפור לא מציאותי".מקורביו של שמרון הדגישו כי הוא מחזיק במסמכים מפורטים, המתעדים את כל העברות התשלומים עבור השכר שקיבל עבור שירותיו - שמוכיחים לכאורה כי שולם לו שכר טרחה בלבד, לפי שעות עבודה. 