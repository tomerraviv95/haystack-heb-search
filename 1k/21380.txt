כלי תקשורת באיראן תקפו היום (שני) חברי פרלמנט איראנים ש"ביישו עצמם" בכך שעמדו בתור להצטלם סלפי עם שרת החוץ של האיחוד האירופי, פדריקה מוגריני, בעת ביקורה בפרלמנט.מוגריני הייתה אחת מעשרות אורחים זרים שהגיעו לאיראן על-מנת לכבד את הנשיא, חסן רוחאני, בטקס השבעתו לקדנציה שנייה בכהונתו כנשיא הרפובליקה האסלאמית, שנערך ביום שבת האחרון. למרות שהייתה אורחת אחת מבין רבים, תפסה מוגריני – שהגיעה לפרלמנט בלבוש חיג'אב, המכסה את ראשה - את מרבית תשומת הלב.תמונה שצולמה, ובה נראים חברי פרלמנט איראנים נשענים על השולחנות בדוחק ומנפנפים במכשיריהם הסלולריים לפני הדיפלומטית האיטלקייה, גרמה לסערה ברשתות החברתיות באיראן, תחת ההאשטאג: "סלפי הבושה"."חברי פרלמנט נכבדים, תודה לכם שביזיתם 80 מיליון איש", כתב אחד המשתמשים בטוויטר. אחרים העלו תמונות אירוניות שמטרתן לבצע השוואה בין מעשה חברי הפרלמנט באיראן ומעשים של דמויות מצוירות – כמו למשל שבעת הגמדים שעומדים סביב שלגיה ומתפעמים ממנה.