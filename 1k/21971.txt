המתאם לענייני שבויים ונעדרים במשרד ראש הממשלה, ליאור לוטן, התפטר היום (חמישי) מתפקידו. לוטן נפגש היום עם ראש הממשלה, בנימין נתניהו, ואמר לו כי הוא חש שהתפקיד תובעני מאוד ברמה המקצועית והאנושית, ולכן נכון לדעתו להחליף את האנשים המבצעים אותו כל כמה שנים. ראש הממשלה הנחה את מזכירו הצבאי, תת אלוף אליעזר טולדנו לרכז את הנושא בתקופה הקרובה.לוטן, אלוף משנה במילואים ועורך דין שכיהן בתפקיד בהתנדבות במשך שלוש שנים, הוסיף כי "ההיכרות המעמיקה עם משפחות השבויים והנעדרים והזכות לשרת את המשימה הגורלית עבורן - השבת בניהן הביתה, הותירו בי חותם עמוק ומחויבות תמידית אליהם. בתפקידי גם נחשפתי לאכזריות ולציניות בה פועל החמאס בנושאי השבויים והנעדרים. לכן פעלנו להעלות את המודעות לכך בקהילה הבינלאומית".נתניהו הודה בשיחה ללוטן ואמר: "ביצעת את תפקידך במסירות, יצירתיות ובמקצועיות ראויה לציון וזאת תוך גילוי רגישות אנושית גבוהה. נמשיך לפעול בכל דרך על מנת להחזיר את השבויים, הנעדרים והחללים הביתה".משפחתו של החייל הדר גולדין מסרה כי ״אנו מבקשים להודות לליאור לוטן על העבודה המאומצת שביצע בהתנדבות בשלוש השנים האחרונות. בעקבות ההתפטרות של ליאור, אנחנו מרגישים שננטשנו על ידי הממשלה".משפחת גולדין הוסיפה כי ״מאחורי המילים ׳הממשלה עושה הכול בכדי להשיב את הדר ואורון׳ ניצבת מציאות עגומה שבה לא נעשה דבר על מנת להחזיר את הבנים". אנו דורשים מנתניהו וליברמן למנות מחליף בדחיפות, ליישם את החלטות הקבינט כפי שהתקבלו בינואר האחרון וללחוץ את חמאס בכל דרך אפשרית ואפקטיבית בכדי להשיב את הבנים לישראל״.משפחת החייל אורון שאול התייחסה גם כן להתפטרותו של ליאור לוטן: ״אנו מודים ללוטן על עבודתו למרות שלא נשאה פרי, ודורשים מממשלת ישראל למנות במהרה נציג אחר שיפעל להשגת פריצת הדרך המיוחלת למען השבתו של אורון. כל יום של עיכוב במינוי הקבע, יוכיח לנו שממשלת ישראל לא שמה את סוגיית השבת הבנים בראש סדר העדיפויות״.