רשות ניירות ערך הגישה אתמול (שלישי) בקשה דחופה לבית משפט השלום בתל אביב להאריך את השעייתו של מנכ"ל משרד התקשורת שלמה פילבר עד ליום ראשון הקרוב. הרשות אף מבקשת כי התנאים המגבילים שהוטלו על פילבר עם שחרורו ממעצר יוארכו ב-45 ימים נוספים.מפרטי הבקשה עולה כי פילבר ונציגיו הביעו הסכמה להאריך את השעייתו בשלב ראשון עד לדיון בעניינו ביום ראשון. בדיון, יקבע בית המשפט אם להאריך עוד את התנאים המגבילים החלים על פילבר ובכמה זמן. במסגרת פרשת בזק, חושדים ברשות ניירות ערך כי פילבר קידם אינטרסים של בזק ושאול אלוביץ' בתוך משרדו, תוך הדלפה של מסמכים שונים בעלי רגישות גבוהה.בתחילת החודש שעבר הורחק פילבר מתפקידו כמנכ"ל משרד התקשורת ל-30 ימים נוספים בפסיקת בית משפט השלום בתל אביב. בדיון, ניסו סנגוריו לדרוש להחזירו לעבודה תחת תנאים מגבילים, זאת לאחר שבדיון הקודם כבר אמרו שיסכים להשעיה מטעם נציבות שירות המדינה, ובהמשך חזרו בהם. השופטת רונית פוזננסקי כץ מתחה ביקורת על השינוי ואמרה: ״יש לי בעיה עם זה שכל עוד פילבר חשב שימשיך לקבל משכורת, הוא היה מוכן להשעות את עצמו, אבל כשמדובר בהרחקה ללא תשלום - דורש לחזור״.במסגרת התנאים המגבילים שהוטלו על פילבר, מלבד הרחקתו מהתפקיד, נאסר עליו גם ליצור קשר עם עובדי משרדו. סנגוריו של פילבר ביקשו מיד לאחר מעצרו להגדיר את המהלך כהשעיה, ולא כהרחקה, על מנת שפילבר ימשיך לקבל את משכורתו. לפני כשבועיים התיר בית משפט השלום בתל אביב לפרסם כי במסגרת חקירת החשדות לשחיתות בבזק, נחקרו גם אורנה אלוביץ', כלתו של בעל השליטה בחברה שאול אלוביץ', וכן מנהלי הכספים של חברת הבת "יס", ירון רענן ואורן ברגמן. השלושה נחקרו ושוחררו בתנאים מגבילים. אורנה אלוביץ' נשואה לאור אלוביץ' שנחקר גם הוא במסגרת הפרשה.אלוביץ' עצמו עוכב לחקירה לפני יותר מחודשיים על ידי הרשות לניירות ערך, לצד בכירים נוספים בבזק. הוא שוחרר למעצר בית למשך כ-60 יום, תחת הגבלות שאסרו עליו ליצור קשר עם עובדים בחברת "חלל תקשורת" ולהימנע מעיסוק בנושאים הקשורים לחברות בזק ויס.