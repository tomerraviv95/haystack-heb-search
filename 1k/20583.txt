תלונה שלישית הוגשה הבוקר (חמישי) למשטרה נגד רופא העור מירושלים החשוד בהטרדה מינית של מטופלות. ראשיתה של הפרשה לפני כחודש, כאשר אישה פרסמה פוסט בפייסבוק ובו סיפרה על רופא עור מוכר בבירה אשר הטריד אותה מינית בעת שבאה אליו לבדיקה.התלונה מצטרפת לשתי תלונות שהוגשו נגד הרופא לפני כחודש, והביאו לחקירתו של הרופא ולעימותו עם המתלוננות. עדותה של המתלוננת החדשה, שעוסקת באירוע שקרה לפני כשנתיים, עת שהמתלוננת היתה בת 23, פורסמה אתמול לראשונה במהדורת חדשות הערב. בשבוע שעבר נחשפה ב"כאן" הקלטה של האחראית לטיפול בהטרדות מיניות בקופת החולים "כללית", שמאפשרת לרופא לעבוד למרות שהוא ידוע כ"בעייתי". "רוב התלונות שהתקבלו עליו בשנים האחרונות לא היו בתחום של הטרדה מינית, אלא בהתנהגות לא הולמת בעת ביקור, שזה בפני עצמו לא בסדר אבל זה משהו אחר", אמרה האחראית. "לא נעים לי להגיד, אבל אם זה רופא שאף פעם לא שמעתי את השם שלו הייתי אומרת ׳תשמעי, אני לא יודעת׳. לצערי אנחנו יודעים שיש פה בעיה".