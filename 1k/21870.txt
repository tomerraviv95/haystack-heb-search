נשיא ארצות הברית, דונלד טראמפ, נשא הלילה (שלישי) נאום בווירג'יניה, שבו הציג את האסטרטגיה שיוביל ממשלו בנוגע לנוכחות האמריקנית באפגניסטן. בניגוד להתבטאויותיו במהלך קמפיין הבחירות, אז תקף בחריפות את מה שכינה "המעורבות היקרה מדי" של ארצות הברית במדינה, טראמפ לא שלל הפעם אפשרות שבקרוב יישלחו כוחות אמריקניים נוספים לאפגניסטן."חייבים להודות – העם האמריקני עייף כבר ממלחמה ארוכה ללא ניצחון. אני שותף לתסכול הזה", אמר טראמפ בפתח דבריו. "אני שותף לתסכול הזה, ושותף גם לתסכול כתוצאה ממדיניות חוץ שבזבזה יותר מדי זמן, אנרגיה, כסף וחיים בניסיון לבנות מדינות מחדש בדמותה של ארצות הברית, במקום לקדם בראש ובראשונה את האינטרסים הביטחוניים שלנו"."האינסטינקט המקורי שלי היה למשוך את הכוחות שלנו מאפגניסטן, ובדרך כלל אני פועל בעקבות האינסטינקט שלי", המשיך הנשיא האמריקני, "אבל הדברים שונים כשאתה נשיא ארצות הברית". לדבריו, "האומה שלנו מוכרחה לשאוף לתוצאה מכובדת ולטווח ארוך, נוכח ההקרבה העצומה שעשינו – במיוחד של חיי אדם".אף על פי שבקמפיין הבחירות הוא קרא לסיים את נוכחות צבא ארצות הברית באפגניסטן, הנשיא האמריקני הזהיר: "ההשלכות של נסיגה חפוזה הן צפויות ובלתי מתקבלות על הדעת. זה ייצור ואקום שטרוריסטים, כולל דאעש ואל-קאעידה, ימלאו מיד. זה יהיה גן עדן בטוח לטרוריסטים שמעוניינים לתקוף את ארצות הברית".בארגון הטליבאן הגיבו לנאומו של טראמפ וגינו את הכוונה לבסס את המעורבות של ארצו באפגניסטן. "במקום להמשיך את המלחמה, האמריקנים צריכים היו לחשוב על הנסיגה של חייליהם מפה", מסר דובר הארגון ואיים: "כל עוד יש באפגניסטן ולו חייל אמריקני אחד – הג'יהאד יימשך".למרות ההצהרות, טראמפ לא הכריז רשמית על שליחת כוחות נוספים לקאבול ולא נקב במספר החיילים שיישלחו. לאחרונה דווח כי שר ההגנה, ג'ים מאטיס, מתכנן לשלוח כ-4,000 חיילים אמריקנים למדינה. כיום מוצבים באפגניסטן 8,400 חיילים אמריקנים.