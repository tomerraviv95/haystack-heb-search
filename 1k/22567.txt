20 שוטרים מצריים, ובהם שני קצינים, נהרגו היום (שני) בפיגוע בחצי האי סיני, שכלל פיצוץ מטען צד וירי לעברם. שבעה שוטרים נוספים נפצעו בפיגוע, שלדברי גורמים ביטחוניים במדינה הוא הקטלני ביותר בחצי האי זה חודשים. ארגון "המדינה האיסלאמית" (דאעש) קיבל אחריות לפיגוע.המתקפה התרחשה כ-30 קילומטרים מערבה מאל-עריש, מרכזם של פעילים המזוהים עם דאעש. גורמים רשמיים במשטרה ובצבא המצריים מסרו כי הפיגוע החל בפיצוץ מטעני צד שהשמידו ארבעה כלי רכב משוריינים ואחד נוסף שנשא ציוד תקשורת. לאחר מכן, חמושים פתחו באש לעבר משאית משטרתית. עוד דווח כי המחבלים ירו אל אמבולנס שפינה חלק מהפצועים מזירת הפיגוע.אתמול הודיע משרד הפנים במצרים כי המשטרה הרגה עשרה חמושים שהגיעו מסיני לבירה קהיר. על פי ההודעה, החמושים התחבאו בשתי דירות, בהן תכננו "סדרת פיגועי טרור" בקהיר ובגיזה. עוד נמסר כי בפשיטה על אחת משתי הדירות, שהיתה בשעות הבוקר המוקדמות, היו חילופי אש בין השוטרים למחבלים שנמשכו ארבע שעות. חמישה שוטרים נפצעו. בהודעה לא נמסר באיזה ארגון היו חברים הפעילים שנורו למוות.היום פרסם המטה ללוחמה בטרור אזהרת מסע לסיני בפרט ולמצרים בכלל. לפי ההודעה, "נמשך האיום החמור למימוש פיגועי טרור נגד תיירים בסיני... לרבות ישראלים". במטה הדגישו כי אזהרת המסע אל חצי האי היא "ברמת האיום החמורה ביותר (רמה 1) – רמת איום קונקרטי גבוה מאוד, וההמלצה לצידה הינה להימנע בתוקף מכל ביקור, ולשוהים שם לצאת לאלתר".בהודעה צוין כי "הפיגוע המשמעותי האחרון נגד יעד תיירותי בסיני" היה בחג הפסח באפריל השנה, במנזר סנטה קתרינה". דאעש קיבל אחריות לפיגוע בו נהרגו שוטר ונפצעו שלושה בני אדם.