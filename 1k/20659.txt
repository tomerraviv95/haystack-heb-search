משרד המשפטים ומשרד הרווחה הודיעו בשבוע שעבר לבג"ץ כי המדינה מתנגדת לאפשר אימוץ לזוגות חד-מיניים. לדברי המדינה "הוחלט, על דעת גורמי המקצוע במשרד העבודה והרווחה, שלא לפעול, לעת הזו, לשינוי הדין הקיים". אודי לדרגור, יו"ר עמותת אבות גאים, אמר כי "ממשלת ישראל הכריזה מלחמה על משפחות להט"ביות, לא פחות".לפי תשובת המדינה, עמדת גורמי המקצוע במשרד הרווחה היא כי "ילד הנמסר לאימוץ נושא תחושה של חריגות, רצוי ככל הניתן להימנע מהעמסת 'מטען' נוסף על הילד, בדמות השמתו בתא משפחתי שנתפס בחברה הישראלית היום עדיין כתופעה חדשה ושונה". בתשובה נכתב כי "אין בעמדה זו להטיל דופי בהורות חד-מינית", אלא שבנושא הרגיש והמורכב "נושא הלגיטימציה החברתית הוא רלוונטי לעניין".תשובת המדינה ניתנה לקראת דיון הצפוי ביום חמישי בעתירה של המרכז הרפורמי לדת ומדינה ועמותת אבות גאים, בגין אפליה של זוגות ידועים בציבור ושל זוגות בני אותו המין בהליך אימוץ. זוגות שאינם רשומים כנשואים, אינם נחשבים "זוגות" לצורך חוק האימוץ, וזאת על אף שזוגות אלה מוכרים כזוגות ידועים בציבור לעניין זכויות אחרות.לצורכי אימוץ המדינה אינה מכירה בזוגיות של ידועים בציבור ושל בני אותו המין שכן סעיף בחוק קובע כי "אין אימוץ אלא על ידי איש ואשתו יחד". העותרים דרשו לפרש את הסעיף באופן שיכלול גם זוגות ידועים בציבור ובני זוג מאותו המין. לטענת המדינה, על דרך פרשנות מוכנים להרחיב ולומר שזוגות ידועים בציבור המנהלים משק בית יציב במשך שלוש שנים יורשו להגיש בקשות לאימוץ ילד זר בדומה לזוגות נשואים. אולם, לטענת המדינה אי אפשר לעשות הרחבה בפרשנות לזוגות חד מיניים, נושא הדורש שינוי חקיקה. אולם, כאמור, הם חושבים שאין לכך מקום.סיבה נוספת המופיעה בתשובת המדינה היא הלשון הברורה של חוק האימוץ "אימוץ אלא על ידי איש ואשתו יחד". יצוין כי באשר למשפחות אומנה, כתוב בתשובת המדינה כי יש במאגר משפחות האומנה גם משפחות חד מיניות - 13 ומתוכן שתיים קיבלו ילדי אומנה.עו"ד ריקי שפירא רוזנברג, המייצגת את העותרים מטעם המרכז הרפורמי מלדת ומדינה: "בעוד אנו מברכים על כך שבעקבות העתירה שהגשנו, המדינה חזרה בה מעמדתה ביחס לזוגות ידועים בציבור והיא תאפשר להם לאמץ ילדים כשם שהיא מאפשרת לזוגות נשואים, אנו מצרים צער רב על כך שהמדינה דבקה בפרשנות לפיה חוק האימוץ אינו מאפשר לזוגות בני אותו המין זכות לאימוץ כמו כל זוג של איש ואישה". שפירא רוזנברג הוסיפה כי "המשמעות של החלטה זו היא שלעניין אימוץ המדינה רואה זוגות בני אותו המין כזוגות סוג ב'.""מדהים בעיניי", אמר לדרגור, "שמדינת ישראל מוכנה להשקיע משאבים עצומים בהליכים משפטיים, שכל מטרתם היא התנכלות והתעללות במשפחות להט"ביות, במקום להפנות משאבים אלו להטבת חיי האזרחים, שכל מבוקשם הוא שיוויון בפני החוק והמדינה. לשרת המשפטים ולשר הרווחה, שהודיעו השבוע לבג"צ על דרישתם להמשך האפליה של זוגות להט"בים, שמור פרק חשוך במיוחד בספר ההיסטוריה של קהילת הלהט"ב בישראל".