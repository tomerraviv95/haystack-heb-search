ראש הממשלה, בנימין נתניהו, הבהיר היום (רביעי) כי ישראל לא תישאר אדישה להתבססות כוחות איראניים בסוריה. "לבנוניזציה של סוריה על ידי איראן, היא קו אדום מבחינתנו", אמר נתניהו בתום פגישתו עם נשיא רוסיה ולדימיר פוטין בסוצ'י, והוסיף: "צריך לעצור זאת עכשיו לפני שתפרוץ מלחמה אזורית". נתניהו ציין כי חופש הפעולה של ישראל באזור נותר בעינו.בפתח הפגישה הזהיר נתניהו מפני האיום של התפשטות איראן ברחבי המזרח התיכון, ואמר כי היא מהווה "סכנה לישראל, למזרח התיכון ולעולם כולו"."אנחנו מנצחים את המדינה האסלאמית בעזרת מאמץ משותף, וזה חשוב מאוד. הדבר הרע הוא שהיכן שהמדינה האסלאמית נעלמת – איראן משתלטת", אמר נתניהו לנשיא רוסיה במהלך הצהרה משותפת לפני הפגישה. ראש הממשלה הוסיף: "אנחנו לא יכולים לשכוח לדקה שאיראן מאיימת מדי יום בהשמדת ישראל. היא מחמשת ארגוני טרור, מממנת אותם ומכוונת אותם. היא כבר בדרך להשתלט על עיראק, תימן ובמידה ניכרת כבר שולטת על לבנון".לקראת הפגישה בין השניים, אמר אמש שגריר רוסיה בישראל, אלכסנדר פטרוביץ' שיין, בראיון לחדשות הערב בכאן 11 כי רוסיה לוקחת בחשבון את האינטרסים הביטחוניים של ישראל. שיין הבטיח כי הצבא האיראני לא יישאר בסוריה, ואמר כי עדיף לישראל שאסד יהיה הנשיא גם לאחר תקופת הלחימה."רוסיה תמיד לוקחת בחשבון את האינטרסים הביטחוניים של ישראל בזמן שהיא מנהלת את המבצע נגד הטרור בסוריה ומנסה להביא שלום", פתח השגריר את דבריו. "הממשלה הישראלית תומכת במהלכי רוסיה בסוריה, בניסיונות הרוסיים לייצב את האזור, בהפסקת הלחימה ושפיכות הדמים בסוריה במטרה להפוך אותה למדינה דמוקרטית ויציבה".בהמשך נשאל השגריר הרוסי על הנוכחות האיראנית בסוריה ואמר כי "אנחנו מסכימים שבסוריה לא יישארו כוחות זרים, כולל הצבא האיראני. בשלב זה צריך לתמוך בתהליך השלום, בממשלה הנוכחית ובמאבק נגד הטרור".