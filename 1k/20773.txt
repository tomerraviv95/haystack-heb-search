סין שיבשה באופן חלקי את הגישה לווטסאפ, אפליקציית המסרים המידיים בעלת חצי מיליארד משתמשים במדינת הענק - כך דווח הלילה (רביעי) ב"ניו יורק טיימס". רבים מהם דיווחו כי לא היו הצליחו לשלוח תמונות וסרטונים, וחלקם גם לא הודעות טקסט. ווטסאפ היא האחרונה בסדרה של שירותים דיגיטליים מרכזיים שנתקלים ב"חומת האש הגדולה" של סין, מערכת המסננים והשליטה באינטרנט של המדינה. בשבועות האחרונים נראה כי המדינה הידקה את אחיזתה ברשת - כתוצאה משילוב של חדשות רגישות, אירועים חשובים וחוק סייבר חדש שנכנס לתוקפו בחודש שעבר.עד כה הצליחה ווטסאפ שבבעלות פייסבוק להימנע משיבושים משמעותיים בסין, למרות חסימה מוחלטת של אינסטגרם והרשת החברתית הגדולה בעולם. זהו עיכוב נוסף במאמצי ההתפשטות של פייסבוק בסין; הרשת החברתית נחסמה ב-2009 לאחר תסיסה אתנית במערב המדינה. אינסטגרם, שאף היא בבעלות פייסבוק, נחסמה ב-2014 במהלך מחאות בהונג קונג. לפני כשלוש שנים החלה החברה לחזר במרץ אחר ההנהגה הסינית, במטרה לפתוח מחדש את הרשת החברתית במדינה.