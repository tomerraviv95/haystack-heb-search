נשיא טורקיה רג'פ טאיפ ארדואן אמר היום (רביעי) כי החלטת ישראל להסיר את גלאי המתכות (מגנומטרים) בכניסה להר הבית היתה צעד נכון, אך לא מספיק. בנאום שנשא ציין ארדואן שעל ישראל להתחייב לכבד זכויות אדם ואת ההסכמים הקשורים לירושלים, וכי לא ניתן לסגור את שערי אל-אקצא בפני המוסלמים. ארדואן אף טען כי ישראל פועלת לשינוי הזהות האיסלאמית בירושלים.בתגובה לכך, פרסם משרד החוץ תגובה חריפה. "ימיה של האימפריה העותמאנית חלפו מן העולם. מגוחך לשמוע שממשלת טורקיה, שכובשת את צפון קפריסין, מדכאת בברוטליות את המיעוט הכורדי וכולאת עיתונאים, מטיפה מוסר לישראל, הדמוקרטיה האמיתית היחידה במזרח התיכון", נמסר. הליגה הערבית תערוך מחר ישיבת חירום ברמת שרי החוץ לדון בצעדים האחרונים שנקטה ישראל בהר הבית. הישיבה מתקיימת לבקשתן של ירדן והרשות הפלסטינית, ובמסגרת המאמצים של מדינות ערב להתמודד עם מה שמכונה "צעדים חסרי תקדים" של ישראל בירושלים ובמסגד אל-אקצא. דובר של הליגה הערבית מסר כי מטרת הפגישה: להביא לביטול הצעדים הישראלים ושמירת הסטטוס קוו ההיסטורי במזרח ירושלים, הקיים מאז 1967.נשיא טורקיה התבטא בעניין הר הבית כמה פעמים בימים האחרונים. אתמול תקף ארדואן את ישראל בפרלמנט באנקרה והאשים כי ישראל מנסה לקחת את אל-אקצא מהמוסלמים במסווה של מאבק בטרור". יום קודם לכן הוא אמר כי "העולם המוסלמי לא יכול לשתוק נוכח ההפרות המתמשכות במסגד".משרד החוץ פרסם אמש תגובה לארדואן בה נמסר כי "דבריו של נשיא טורקיה היום בפני פעילי מפלגתו הם הזויים, מופרכים ומעוותים. מוטב לו כי ישכיל לעסוק בבעיותיה ובקשייה של מדינתו".שר הביטחון לשעבר משה יעלון אמר הבוקר בראיון לכאן ב' כי "מי שמוביל את המערכה על הר הבית הוא ארדואן". לדבריו, "ארדואן מנסה לערער את הסטטוס קוו ולהשיג דריסת רגל בהר הבית. שימו לב איך הוא מתבטא, זה לא נגמר".יעלון תקף את ראש הממשלה בנימין נתניהו בעניין זה ואמר כי "נתניהו תיקן את הטעות מול הירדנים אבל הוא לא מתעסק בעיקר - ארדואן. הוויכוח על המגנומטרים מטופש. חייב להיות מהלך דיפלומטי מתואם עם העולם הערבי הסוני". 