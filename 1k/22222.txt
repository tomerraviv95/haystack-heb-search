יותר מ-2.2 מיליון תלמידים ו-180 אלף עובדי הוראה יחלו מחר (שישי) את שנת הלימודים תשע"ח. מתוכם, יפתחו לראשונה את דרכם במערכת החינוך כ-163 אלף תלמידי כיתות א' ויותר מ-123 אלף תלמידי י"ב יחתמו השנה 12 שנות לימוד במערכת החינוך.איום השביתה של ההורים בקריית שמונה הוסר, אך 12 בתי ספר אחרים ו-1,134 גני ילדים מאיימים להשבית או לפתוח באיחור את שנת הלימודים.שר החינוך נפתלי בנט הגיב הערב בריאיון לחדשות הערב עם גאולה אבן על מחאת תשלומי ההורים: "ההורים אמרו לי שהדבר הבא שהכי חשוב להם הוא צמצום ימי החופשה. לא יכולים לעשות הכול בו זמנית, אחר כך נידרש לנושא תשלומי ההורים. אני רואה את זה כיעד לתקציב הבא, 2019". על הניסונות של משרד החינוך לקצר את ימי החופשה במערכת החינוך אמר בנט: "אנחנו מדברים על קיצור משמעותי של חנוכה אבל גם מעבר לזה. זה כרגע בהתדיינות מול אגף התקציבים של משרד האוצר. אני מתחייב שלא נפגע במורים. אין לי עדיין את הכסף אבל ידידי שר האוצר כחלון רתום גם הוא לעניין".לקראת פתיחת השנה, משרד החינוך פרסם הודעה שבה נכתב: "שנת הלימודים תיפתח בסימן של רפורמות גדולות – תכנית האנגלית – עוברים לאנגלית מדוברת, צהרונים "ניצנים", סייעת שניה, צמצום תלמידים בכיתות א-ג, הרחבת התקצוב הדיפרנציאלי, רפורמה בהתאמות לתלמידים עם לקויות למידה-קשב וריכוז, מיקוד מתמטיקה 5 יחידות לימוד בפריפריה, הרחבת המעורבות החברתית גם בחטיבות הביניים וכן בסימן 70 שנה למדינת ישראל".