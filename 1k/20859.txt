יו"ר הרשות הפלסטינית אבו מאזן הכריז הלילה (שישי) על הקפאת המגעים עם ישראל בכל הדרגים בעקבות המתיחות סביב הר הבית. לדבריו, המהלך יהיה בתוקף עד אשר ישראל "תתחייב לבטל את כל צעדיה נגד העם הפלסטיני בכלל ונגד ירושלים ומסגד אל-אקצא בפרט ולשמור על המעמד ההיסטורי והמשפטי של מסגד אל-אקצא".אבו מאזן אמר כי ההנהגה הפלסטינית מתנגדת להצבת גלאי המתכות בכניסה להר הבית, אשר כהגדרתו "עטופים בצידוק ביטחוני מדומה". לדבריו, "מטרתם לכפות את השליטה על מסגד אל-אקצא, לחלק אותו לזמני ואזורי תפילה, לחמוק מתהליך השלום ולהפוך את הסכסוך מפוליטי לדתי".יו"ר הרשות שב היום לרמאללה לאחר שקטע ביקור מדיני בסין. זאת בעקבות המתיחות סביב הר הבית ותפילות יום השישי. במערכת הביטחון מעריכים כי המהומות נשלטות על ידי הרחוב, ולא על ידי הפוליטיקאים והרשות הפלסטינית.