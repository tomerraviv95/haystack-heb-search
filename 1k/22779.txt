כהונתה של יו"ר מרצ, זהבה גלאון, לא תקוצר. כך הוכרע בתום ועידת המפלגה שהתכנסה אמש (ראשון) להצבעה בנוגע להצעה לקיצור כהונתה. ההצעה שהועלתה בידי המתנגדים לגלאון לפיה ייערכו פריימריז בפברואר 2018 נתמכה על ידי רוב חברי הוועידה - 54.5 אחוזים, שהם 342 מצביעים, ורק 280 מצביעים (44 אחוזים) התנגדו לה. אולם על-פי חוקת מרצ, שינוי חוקתי יתאפשר רק בתמיכה של 60% מחברי הוועידה, ועל כן ההצעה נפלה. הצעתו של אילן גילאון לפיה הוועידה החדשה תדון בשיטת בחירות ותקבע מועד בחירות התקבלה ברוב רגיל והיא מחייבת.בפתח הוועידה פנתה גלאון אל הנוכחים והאשימה אותם: "אתם מביעים בי אי אמון, זו תכליתה של הוועידה הזו". עוד אמרה יושבת הראש כי "אני לא נאחזת בקרנות המזבח, אני לא מוכנה שמרצ תתנדנד על אחוז החסימה". מוקדם יותר היום נשלח לחברי הוועידה מסרון אנונימי בו נטען כי גלאון מכנה לכאורה את את המתנגדים לה "הביריונים הצעירים", על כך אמרה כי מדובר ב"פוליטיקת ביבים קטנה".חבר הכנסת אילן גילאון הדגיש כי חברי הוועידה לא רוצים להדיח את גלאון וכי אין במפלגה משבר אידאולוגי: "דעתי על השיטה ידועה. אין לנו משבר על האידיאולוגיה, המחלוקת היחידה היא על השיטה. מפלגה סוציאל-דמוקרטית לא יכולה לקיים פריימריז שעיקרון הכסף הוא זה שמנצח את ההתמודדויות".במהלך הכינוס התרחשה תקרית במהלכה תקף עובד המפלגה את אחר מחברי הוועידה בקללות, גידופים, יריקות ודחיפות. כוח שיטור הגיע למקום, תשאל את המותקף ועזב לאחר מכן.הבוקר התראיינה גלאון לקלמן ליבסקינד ואסף ליברמן ברשת ב' ובקול חנוק הביעה את אכזבתה מחלק מחברי מפלגתה. "אני חושבת שמנהיג נבחן ברגע שהוא מוכן גם לשים את הקריירה שלו בצד כדי להציל את מרצ והם (חברי הוועידה, י"ק) במובן מסוים בהצעה הזאת נתנו לי סטירת לחי". יושבת הראש הוסיפה כי תמשיך להילחם על מקומה במפלגה. "אני פייטרית, אני אאבק עד הרגע שבו לא אוכל להיאבק. ונראה היום מה תהינה התוצאות ועל בסיס זה אני אקבל את ההחלטות שלי. אני נאבקת על מקומה של מרצ, אין לי מפלגה אחרת, אבל נראה".ההצבעה בנוגע לקיצור כהונת יושב ראש המפלגה הועלתה על-ידי אבי דבוש שממוקם שמיני ברשימת מרצ לכנסת. לטענתו של דבוש, המפלגה צריכה להיערך לקראת הבחירות ולכן יש להקדים את הפריימריז.