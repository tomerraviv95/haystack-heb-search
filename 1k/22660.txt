השר לביטחון הפנים, גלעד ארדן, אמר בצהריים (רביעי) כי משרדו בוחן אפשרות לשינוי החקיקה לקיצור מאסר על התנהגות טובה לחצי מהתקופה במקום שליש כיום. לדבריו, נבדקת גם האפשרות להגדלת התקופה שבה ניתן להמיר עונש מאסר בעבודות שירות משישה חודשים לתשעה. במקביל, שרת המשפטים איילת שקד הודיעה כי היא בוחנת מהלך דומה עבור קטינים, לפיו ניתן יהיה לשחרר קטינים אחרי שריצו חצי מעונש מאסרם - במקום שני שלישים כיום. ארדן, שנשא דברים בטקס הרמת כוסית במשרדו, אמר כי צעדים אלה נבחנים בעקבות פסיקת בג"ץ שיש להגדיל את השטח הממוצע לאסירים בתאי הכלא."זה לא בסמכות המשרד שלי אבל צריך שיתוף פעולה עם משרד המשפטים ושרת המשפטים", אמר ארדן. הוא ציין כי הוא חולק על הפסיקה שלא מבדילה בעניין זה בין אסירים ביטחוניים לפליליים.ארדן הוסיף כי המשרד יוזם שינוי באכיפה מפלילית למנהלית לא רק כלפי משתמשי קנאביס, אלא גם בעבירות הפרות סדר וכלפי מהמרים בעסקים לא חוקיים.ביוני פסק השופט אליקים רובינשטיין כי על המדינה להרחיב את שטח המחיה של האסירים משלושה מטר מרובע לארבע וחצי - בתוך שנה וחצי. בפסיקתו האחרונה בתפקיד כתב רובינשטיין כי "שטח המחיה המוקצה כיום לאסיר ולעצור אינו עולה בקנה אחד עם סעיף החוק שקובע כי אסיר יוחזק בתנאים הולמים, ועם חובתה של המדינה להבטחת הזכות לקיום אנושי בכבוד של האסיר והעצור כחלק מהזכות לכבוד". ב-2012 אושר תיקון חוק שחייב לרווח את מתקני הכליאה החדשים, שייבנו כך שכל אסיר יקבל שטח מחיה של ארבעה מטרים וחצי. עם זאת, התיקון לא כלל את מתקני הכליאה הקיימים.בתוך כך, שרת המשפטים שקד בוחנת תיקון חוק לקיצור תקופת המאסר לקטינים בחצי במקום שני שלישים כיום. בדיון שערכה השרה עם נציגים מהמשטרה, משרד הרווחה, ועדת השחרורים ועוד נציגי הרשות לשיקום האסיר ואחרים טענו כי קיצור זמן תקופת המאסר לחצי יהווה תמריץ לקטינים להשתתף בתוכניות שיקום, בעוד שכיום התמריץ כמעט ולא קיים.לפי משרד המשפטים, כאשר קטין משתחרר לאחר ריצוי שני שליש מזמן מאסרו, נותרו לו כמה חודשים ספורים בלבד, פעמים רבות הקטין יעדיף להישאר בכלא, אותו הוא מכיר, מאשר לעבור לתכנית שיקומית. לפי נתונים, 75% מהנערים חוזרים לכלא לעומת 40% מהבוגרים.לדברי שקד, "אני מאמינה כי הארכת תקופת השחרור ושימת דגש על שיקום הקטין מהווה רווח נקי גם עבור הנערים עצמם הזוכים להזדמנות נוספת, וגם לנו כחברה המצליחה לחזור ולקלוט בתוכה את אותם הנערים ולא מוותרת עליהם".