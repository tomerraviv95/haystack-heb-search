צוות מומחים בראשות אלוף משנה החל לפעול אתמול (שני) לבירור נסיבות התאונה במסוק האפאצ'י מדגם "פתן", שבהתרסקותו הלילה נהרג רב-סרן (מיל') דודי זוהר ונפצע קשה טייס נוסף. מהממצאים הראשוניים עולה כי לא נמצא קשר בין התקלה שאירעה במסוק אתמול, לסיבה שבגינה קורקע מערך מסוקי האפאצ'י לפני כחודש וחצי. הצוות, בראשו עומד אלוף משנה ע', מונו על ידי מפקד חיל האוויר, אלוף אמיר אשל.מבדיקה ראשונית של צה"ל עולה כי אתמול, מעט לפני השעה 21:00, דיווח טייס מסוק האפאצ'י על תקלה טכנית במהלך גיחת אימון והחל להיערך לנחיתה. כשהגיע לגובה מקביל למגדל הפיקוח, המסוק התרסק בתוך מחנה רמון שבנגב, בין שני מסלולי נחיתה.מערך מסוקי האפאצ'י, כאמור, החל לשוב לפעילות בהדרגה רק לפני כחודש וחצי, לאחר שקורקע מפעילות מבצעית ומטיסות אימונים. מפקד החיל הורה לקרקע אותו לאחר שחייל מהמערך הטכני של חיל האוויר זיהה סדק גדול ברוטור אחורי של אחד ממסוקי האפאצ'י. בעקבות איתור הסדק נבחנו כל נהלי הטיפול והאחזקה של הרוטור במסוקים אלה.רס״ן במיל׳ דודי (דוד) זוהררס״ן במיל׳ זוהר, בן 43 מחיפה, יובא למנוחות היום בשעה 18:30 בבית העלמין הצבאי בחיפה. הוא היה חתום על כרטיס אדי, ומשפחתו ביקשה לכבד את בקשתו ולתרום את קרניות עיניו.טייס המסוק השני, סגן בשירות סדיר, נותח הלילה בבית החולים סורוקה ומצבו מוגדר קשה. ד״ר מוטי קליין, מנהל היחידה לטיפול נמרץ בבית החולים סורוקה, עדכן כי הטייס עבר ניתוח מסובך וארוך שנמשך לתוך הלילה. מצבו יציב, הוא סובל מפציעות קשות בחלקי גוף שונים ובמערכות שונות והוא מורדם ומונשם. היום ביקרו את הפצוע ומשפחתו, מפקד חיל האוויר וגם ראש הממשלה, בנימין נתניהו, צפוי להגיע בצהריים לבית החולים.משפחתו של זוהר ביקשה לכבד את רצונו לתרום איברים, שכן חתם על כרטיס אדי. קרניות עיניו ייתרמו לחולים הזקוקים להשתלה.בחיל האוויר פועלים כיום שני דגמים של מסוק האפאצ'י – ה"פתן", הוותיק יותר (מבצעי בצה"ל מאז 1990) וה"שרף" (אפאצ'י לונגבואו – נקלט ב-2005). ההשבתה האחרונה של מערך מסוקי הקרב האלו, לפני כחודש, היתה בעקבות סדק שהתגלה ברוטור האחורי במסוק "שרף", התאונה אתמול היתה ב"פתן". בעקבות הסדק שונו מספר נהלי טיפול ואחזקה ובחיל האוויר התייחסו לאיתור התקלה כתאונה של ממש.החקירה המקיפה שערך להק הציוד של חיל האוויר, בשיתוף יצרנית המסוק, חברת בואינג האמריקנית וצבא ארה"ב, העלתה כי הלהב שבחלקו האחורי של האפאצ'י נפגע לאחר כ-2,000 שעות טיסה בשל התעייפות החומר. לפי בכיר בחיל האוויר, הפגמים המיקרוסקופיים נוצרו בעת ייצור הלהב, ולאורך זמן התפתחו ל"מאמצי התעייפות" בעקבות העומס.לאור ממצאי החקירה, החליטו בחיל האוויר לקצר את אורך החיים של הלהב ב-80% מהמספר הקיים היום. לפי הנחיות היצרן, ניתן לטוס 4,600 שעות עם הלהב, אולם בחיל האוויר הגבילו זאת ל-995 שעות טיסה, כדי למנוע התפתחות סדקים דומים. בחיל האוויר מציינים כי מדובר בהחמרה על מדיניות היצרן, שהמליץ שלא לשנות את המדיניות הקיימת. במקביל לחקירה הוסרו ונבדקו יותר מ-40 להבים קיימים שטסו פחות מ-995 שעות טיסה.במהלך מלחמת לבנון השנייה התנגשו שני מסוקי אפאצ'י והתרסקו – אחד הטייסים נהרג ושלושה נפצעו. מסוק אפאצ'י נוסף התרסק, ארבעה ימים לאחר מכן, במהלך הענקת סיוע לכוחות קרקע באזור בינת ג'בל – שני אנשי הצוות נספו.