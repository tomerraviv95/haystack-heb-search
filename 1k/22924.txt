מקורות במשרד האנרגיה מעריכים כי התקלה במאגר הגז תמר תגרום לייקור תעריפי החשמל שישלמו הצרכנים - כך נחשף היום (שישי) בכאן. עוד מעריכים במשרד האנרגיה כי ייתכן והתקלה תגרום לחוסר בגז בישול ביתי, זאת משום שבתי הזיקוק לא מקבלים כרגע את מלוא מכסת הגז לה הם זקוקים ולכן הם משתמשים בגז ביתי לצורך זיקוק נפט.במהלך עבודות התחזוקה שנערכו בחמישי בבוקר התגלתה תקלה שבעקבותה הוחלט להשבית את מאגר הגז תמר, המספק באופן בלעדי גז טבעי לחברת החשמל. בהתחלה הודיעה חברת נובל אנרג'י כי התקלה תתוקן תוך יממה, אך כעת מעריכים כי מאגר הגז ישוב לספק גז טבעי רק ביום רביעי הבא.בשל התקלה חברת החשמל משתמשת בדלקים חלופיים על מנת להפיק חשמל, ובהם סולר ופחם שעלותם גבוהה בהרבה, והנזק שלהם לסביבה גבוהה בהרבה. לכן, על פי מקורות במשרד האנרגיה, יתכן שיהיה צורך לייקר את חשבון החשמל כדי לפצות את חברת החשמל על ההפסדים שנגרמו לה.בתוך כך, מנכ"ל משרד האנרגיה, שאול מרידור, קיים הבוקר הערכת מצב סביב המשך תפקוד המשק תחת המחסור בגז טבעי. מרידור בחן מול בתי הזיקוק ויצרני החשמל את צרכי הדלקים החלופיים הנדרשים לשם המשך תפקודו הרגיל של משק החשמל, וכן את הצרכים של צרכני תעשייה וצרכנים ביתיים, כדי למנוע פגיעה בציבור ובמשק.בהמשך, קיימו הגורמים הרלוונטיים בממשלה דיון פנימי שבו בחנו דרכים נוספות לאספקת דלקים חלופיים לצרכנים השונים, על פי דרישתם, וכן אופן הפחתת השימוש בצרכים הנחשבים לפחות הכרחיים. בהערכת המצב השתתפו גורמי מקצוע מהממשלה וכן נציגים של חברות האנרגיה השונות: רשות הגז הטבעי; רשות החשמל; מנהל הדלק והגפ"מ; מנהל אוצרות טבע; נציגי חברת החשמל, חברת נתגז; חברת תש״ן; בתי הזיקוק; קצא"א ונובל.