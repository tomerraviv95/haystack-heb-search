משרד החוץ של ארצות הברית הודיע הלילה (שישי) כי יעביר סיוע בהיקף של 697 מיליון דולר לטובת "סיוע הומניטרי עבור העם הסורי". מלבד אזרחים בתוך סוריה, הסיוע מיועד גם לפליטים סורים מחוץ למדינה ולממשלות שקלטו אליהן כמות גדולה של פליטים, בהן ירדן, טורקיה, לבנון, עיראק ומצרים."הסיוע נועד כדי להקל את השפעות מלחמת האזרחים ואת המשבר שנוצר בקרב המדינות והקהילות באזור", נמסר בהודעה מוושינגטון. בעקבות ההודעה, חצה היקף הסיוע האמריקני שהועבר לסוריה מאז שנת 2012 את רף שבעה מיליארד הדולרים.בהצהרה האמריקנית פורט גם אופן חלוקת כספי הסיוע: 516 מיליון דולר יועברו לאזרחים בתוך שטח סוריה; 88 מיליון דולר יוענקו לירדן; 35 מיליון דולר לטורקיה; 29 מיליון דולר ללבנון; 15 מיליון דולר לעיראק ו-13 מיליון דולר למצרים. נוסף על כך, 2 מיליון דולר יועברו, לפי האמריקנים, ל"ארגונים במזרח התיכון".בחודש יולי האחרון טענו גורמים בממשל טראמפ כי ארצות הברית תפסיק לחמש את המורדים הסורים. חימוש המורדים היה חלק ממדיניות אמריקנית חשאית שהחלה בתקופת ממשל אובמה בשנת 2013, ומטרתה הייתה להפעיל לחץ על נשיא סוריה בשאר אסד כדי לאלץ אותו לפרוש מתפקידו.הסיוע האמריקני נתפס על ידי רוסיה כמסכן את האינטרסים שלה מוסקבה בסוריה, וגורמים בממשל האמריקני שצוטטו בוושינגטון פוסט טענו אז כי ההחלטה להפסיקו התקבלה בפגישת הכנה לוועידת ה-G20.