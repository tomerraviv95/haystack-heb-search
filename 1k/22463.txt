יועצים איראנים נהגו לפקוד את המתקן שהותקף הלילה בסוריה, כך אמר היום (חמישי) לכאן גורם מקורב למשטר הסורי. לדבריו, הוא אינו מוציא מכלל אפשרות שבמתקן היו יועצים איראנים גם בעת שהותקף, בתקיפה שיוחסה לישראל.לדברי הגורם, במבנה שהותקף התבצעו פעולות סודיות, אך לדבריו הוא לא שימש לפיתוח ולייצור נשק כימי. "כל מלאי הנשק הכימי הסורי הושמד", אמר. לטענתו, למתקן נגרם נזק. אבל לא ברור אם הושמדו טילים שנועדו לחיזבאללה, כפי שטענו גורמי אופוזיציה בסוריה. חיזבאללה לפי שעה שומר על שתיקה.בהודעת הצבא הסורי על התקיפה נאמר כי יהיו לה השלכות על ביטחון האזור ועל יציבותו. בכירים במשטר אומרים כי סוריה לא תגיב ישירות על התקיפה, אך מאיימים: התגובה תבוא משטח סוריה או משטח לבנון.ישראל ורוסיה שומרות על שתיקה בעניין התקיפה הלילה. דבר שמחזק את ההערכה כי הרוסים אינם רואים בתקיפה הפרת ההסכם עם ישראל וכי היא נמצאת במתחם הלגיטימיות שעליו סיכמו ראש הממשלה בנימין נתניהו ונשיא רוסיה ולדימיר פוטין בפגישה בסוצ'י בחודש שעבר.אם אכן ישראל ביצעה את התקיפה המיוחסת לה יש לשים לב לעיתוי. חיזבאללה נמצא בכוננות גבוהה מהתרגיל הנרחב של צה"ל בצפון ואסד מרגיש ביטחון רב. מכך ניתן להסיק כי היתה פצצה מתקתקת, שכן העיתוי מאוד בעייתי.צבא סוריה הודיע הבוקר כי ישראל הפציצה מתקן צבאי בסמוך לעיר חמה, המזוהה כאתר לפיתוח נשק כימי. בהודעת הצבא הסורי נמסר כי לפחות שני חיילים נהרגו כתוצאה מהתקיפה, שבוצעה מתוך המרחב האווירי של לבנון וכללה ירי של כמה טילים.המתקן שהותקף נמצא במסיאף, הסמוכה לחמה שבמזרח סוריה. האתר נחשב לחלק מתכנית הנשק הכימי של משטרו של בשאר אסד. לפי דיווחים של גורמי אופוזיציה סוריים, התקיפה כללה כמה גיחות של מטוסים, שהשמידו מחסני נשק במקום. לטענתם, מחסני הנשק שהותקפו הכילו, בין היתר, טילים שהיו מיועדים להעברה לידי חיבזאללה. תושבים מקומיים דיווחו כי המשטר הסורי הטיל סגר באזור התקיפה ומונע מאזרחים להתקרב למקום.