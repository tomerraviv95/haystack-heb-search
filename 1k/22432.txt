שרת החוץ של האיחוד האירופי, פדריקה מוגריני, הודיעה היום (חמישי) כי האיחוד נערך להרחיב את הסנקציות נגד קוריאה הצפונית בעקבות הניסוי הגרעיני האחרון שביצעה. לדבריה, הנושא יעלה בפגישה שנערכת היום באסטוניה בינה לבין שר ההגנה של האיחוד, וכבר בימים הקרובים תונח הצעה חדשה."אנחנו מתמודדים היום מול איום ברמה אחרת", אמרה מוגריני לכתבים לפני הפגישה. "ברור לחלוטין שזה איום על השלום והביטחון העולמי. אני מתכוונת להציע לשרי האיחוד להדק את הלחץ הכלכלי שלנו על קוריאה הצפונית". מוגריני הוסיפה כי האיחוד האירופי יישר קו בנושא עם החלטות שתקבל מועצת הביטחון של האו"ם.בתוך כך, נשיא קוריאה הדרומית, מון ג'אי יין, הפציר ברוסיה לתמוך בסנקציות נגד פיונגיאנג. ג'אי יין דיבר במסיבת עיתונאים בשולי פורום כלכלי שנערך בעיר ולאדיווסטוק שברוסיה, והביע תקווה כי מוסקבה "תמשיך את תמיכתה בסנקציות נגד קוריאה הצפונית".אתמול נועד הנשיא הדרום הקוריאני עם נשיא רוסיה, ולדימיר פוטין, שאמר כי אין לפתור את המשבר ללא אמצעים דיפלומטיים. "תוכנית הגרעין של קוריאה הצפונית מהווה הפרה בוטה של החלטות האו"ם", הבהיר פוטין, "אך עם זאת, יהיה בלתי אפשרי לפתור את המשבר שלא באמצעים דיפלומטיים".גם שר החוץ הרוסי, סרגיי לברוב, התבטא בנושא והודיע כי רוסיה מתעקשת שכל פעולה שתינקט נגד קוריאה הצפונית לא תכלול פעולה צבאית. לברוב הוסיף כי ייתכן שנציגים מפיונגיאנג ייפגשו עם גורמים רוסיים בשולי הוועידה הכלכלית בוולאדיווסטוק.ביום ראשון הודיעה קוריאה הצפונית כי ביצעה בהצלחה ניסוי גרעיני בפצצת מימן. בהודעה בערוץ הטלוויזיה הרשמי של הדיקטטורה המבודדת נמסר כי המדינה מסוגלת להרכיב את פצצת המימן על ראשי נפץ של טילים בין-יבשתיים. כתוצאה מהניסוי, הורגשה רעידת אדמה בעוצמה של 6.3 במחוז קילז'וף באזור הממוקם בסמוך למתחם אתר ניסויים גרעיניים בשם פונג-רי.