קטר הודיעה היום (חמישי) כי היא מחזירה את שגרירה לטהראן, לאחר שנה וחצי של נתק דיפלומטי עם איראן. בהודעה של משרד החוץ של האמירות נמסר כי היא שואפת לחיזוק היחסים ולשיתוף הפעולה בין שתי המדינות בכל התחומים. זאת, ברקע החרם של העולם הערבי על קטר. קטר החזירה את שגרירה מטהראן בינואר 2016, לאחר שסעודיה החזירה את השגריר שלה במסגרת התנגדות מדינות המפרץ לאיראן. אלא שבעקבות החרם של מדינות ערב, המחויבות הקטרית פגה, ובדוחא החלו לשקול מחדש את נרמול היחסים עם איראן.מדינות ערב מחרימות את קטר כבר חודשיים, לאחר שהאחרונה סירבה להפסיק לתמוך ולממן שורת ארגונים, לרבות ארגוני טרור, שפועלים נגד אותן מדינות ערב. קטר אף סירבה לקבל את רשימת הדרישות ששלחו לה שרי החוץ של מדינות ערב, שבתגובה הכריזו על החרם. אחת מהדרישות שהוצגו לקטר בחודש יוני האחרון על ידי סעודיה, איחוד האמירויות, בחריין, מצרים, לוב ותימן הייתה ניתוק היחסים הדיפלומטיים עם איראן. מדינות ערב הכריזו על החרם נגד קטר בעקבות מה שכינו "תמיכה בטרור וקיצוניות". דרישות נוספות היו סגירת רשת אל ג'זירה, הפסקת התמיכה בחיזבאללה ובאחים המוסלמים, ופינוי הבסיס הצבאי הטורקי משטחה. למרות סירובה לקבל את האולטימטום הערבי, דווח שקטר החליטה לסלק את אנשי חמאס והאחים המוסלמים משטחה וכן לצמצם את הסיוע לרצועת עזה, צעדים שעולים בקנה אחד עם דרישותיהן של מדינות ערב.