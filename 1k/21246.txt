אסמאעיל אבו עראם, תושב הכפר הפלסטיני יאטה בן 19, הוא המחבל שביצע היום (רביעי) את פיגוע הדקירה בסופר ביבנה, בו נפצע ישראלי באורח קשה – כך עולה מחקירת משטרה ושב"כ. עם היוודע זהותו, פשטו כוחות צה"ל על ביתו בכפר. הגבר בן ה-43 שנפצע באורח קשה בפיגוע מטופל עדיין בבית החולים קפלן, והרופאים נאבקים על חייו.בשב"כ אמרו כי המחבל מיבנה נכנס לישראל באופן בלתי חוקי. לא היה לו עבר של פעילות טרור. אבו עראם נפצע בעצמו באורח קל, כשאזרחים שהיו במקום השתלטו עליו בכוח, ובהמשך הוא הועבר לחקירה. במקביל, כוח של חטיבת יהודה הגיע לבית המחבל שבכפר יאטה ופשט עליו. כלי תקשורת פלסטיניים דיווחו כי עם הגעת הכוח, פרצו עימותים במקום.בתוך כך, בצהריים נעצרה פלסטינית בצומת גוש עציון, לאחר שנמצא אצלה סכין במהלך בידוק ביטחוני. חיילים חשדו בה בשעה שהיא התקרבה לכיוונים וביצעו נוהל מעצר חשוד. מצה"ל נמסר כי היא השליכה את הסכין והועברה לחקירה.הפיגוע התרחש מעט לפני השעה 12:00, בחנות "שופרסל דיל" ברחוב הסנהדרין ביבנה. עדי ראייה שהיו במקום דיווחו כי שמעו צעקות, ואז הבחינו במחבל דוקר גבר בחזהו ובראשו. הוא נעצר על ידי אזרחים ביחד עם כוח משטרה שהגיע בינתיים למקום. בתחילה הודיעה המשטרה כי נבדקת האפשרות שהרקע לאומני, ובהמשך נקבע כי מדובר בפיגוע.