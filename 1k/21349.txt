שר הפנים, אריה דרעי, אישר היום (ראשון) את כניסתה לישראל של העיתונאית האיראנית נדא אמין, שאמורה להיות מגורשת בקרוב מטורקיה לאיראן. דרעי נענה לפנייה מטעם אגודת העיתונאים בירושלים, שהתריעה כי אמין צפויה לעונש מוות באיראן משום שכתבה עבור העיתון הישראלי "Times of Israel"."אמין צפויה להיעצר מיד עם הגיעה לאיראן, ואף נשקפת לה סכנת חיים והוצאה להורג בשל עבודתה העיתונאית והעובדה שכתבה מספר טורי דעה לאתר Times of Israel בשפה הפרסית", כתבה האגודה לדרעי. באגודה ביקשו משר הפנים שיאשר את כניסתה לארץ כפליטה שנמצאת בסכנת חיים."מדובר בעיתונאית שנשקפת סכנה אמיתית לחייה", נימק דרעי את אישור הבקשה, "הכל רק בגלל כתיבת טורים באתר החדשות הישראלי. בנסיבות הומניטריות מובהקות אלה – אישרתי את כניסתה ללא היסוס".אמין נמלטה מאיראן לפני שלוש שנים ובתקופה האחרונה היא שוהה בטורקיה. ואולם, הרשויות באנקרה הודיעו כי הן מתכוונות לגרש אותה בימים הקרובים מהמדינה בחזרה לאיראן.