קוריאה הצפונית הודיעה לפנות בוקר (חמישי) כי היא מגבשת תוכנית לשיגור ארבעה טילים לטווח בינוני שינחתו כ-30 קילומטר ליד האי גואם שבחסות ארה"ב. לפי קצין בכיר בצבא קוריאה הצפונית, הצבא ישלים את התוכנית עד אמצע אוגוסט, והטילים יהיו מוכנים לשיגור כאשר המנהיג קים ז'ונג און יורה על כך.קוריאה הצפונית אף אמרה כי אזהרתו של נשיא ארה"ב דונלד טראמפ כלפיה היא "ערמת שטויות". בדיווח של סוכנות הידיעות הממלכתית במדינה נאמר על טראמפ כי "שיח אינו אפשרי עם בחור כה חסר היגיון, ורק כוח מוחלט יכול לעבוד עליו".מנגד, יועצו של טראמפ סבסטיאן גורקה, אמר הבוקר כי ארה"ב תנקוט בכל הצעדים המתאימים להגנה מפני קוריאה הצפונית. "דונלד טראמפ היה חד משמעי: הוא ישתמש בכל הצעדים המתאימים כדי להגן על ארה"ב ואזרחיה", אמר בראיון לבי-בי-סי. לדבריו, "אנחנו לא מפיצים את תרחישנו וכיצד בכוונתנו להגיב". לוטננט קולונל אוליבר נורת', ששירת בחיל הנחתים האמריקאי, והיום משמש כפרשן בכיר ברשת החדשות FOX, אמר כי אחד מהצעדים שיש לנקוט בעקבות האיום מצד צפון קוריאה הוא לחמש את הדרום במערכות כיפת ברזל וקלע דוד. "יש לפנות לישראל ולבקש מהם לספק מערכות כיפת ברזל ואולי אף מערכות קלע דוד לדרום קוריאה כדי להתמודד עם הארטילריה מהצפון", אמר נורת'באי גואם שבאוקיינוס השקט חיים 163 אלף בני אדם ונמצאים בו בסיסים גדולים של צבא ארצות הברית שכוללים יחידת צוללות, נמל תעופה ומשמר חופים. הוא מרוחק כ-3,000 קילומטרים מקוריאה הצפונית.שר ההגנה של יפן התייחס לאיומים על גואם ואמר כי לארצו תהיה את האפשרות החוקית ליירט טיל שישוגר לכיוון האי, אם יחליטו שהוא מהווה איום על יפן. מומחים מעריכים כי כרגע אין ליפן את היכולת ליירט טיל שישוגר מעל הטריטוריה שלה לכיוון זה.אתמול הודיעה קוריאה הצפונית לראשונה כי היא בוחנת תוכנית לשיגור טילים על האי גואם. ההודעה שודרה בטלוויזיה הממלכתית במדינה כמה שעות אחרי שטראמפ שיגר איום חריג לפיונגיאנג ואמר כי "מוטב לקוריאה הצפונית שלא לאיים עוד עלינו. הם ייתקלו באש ובזעם שהעולם לא ראה מעודו".שר ההגנה של ארה"ב, ג'ים מאטיס, שיגר אתמול אזהרה חריפה לפיונגיאנג ואמר כי התקפה על ארצו תביא לסוף משטר קים. "על קוריאה הצפונית לשקול להפסיק כל פעולה שתוביל לקץ משטרה ולהרס בני עמה", מסר.בתחילת השבוע הטילה מועצת הביטחון של האו"ם חבילת סנקציות חדשה נגד קוריאה הצפונית, בעקבות שני שיגורים שביצעה לאחרונה של טילים בין-יבשתיים. הסנקציות נגד משטרו של קים ג'ונג און, שאושרו במועצה פה אחד, צפויות לקצץ בהיקף של כשליש את הייצוא של פיונגיאנג, הנאמד כעת בכשלושה מיליארד דולרים בשנה.