שופטת בית משפט השלום בראשון לציון עינת רון הוציאה הערב (חמישי) צו איסור פרסום על פרשות 1000 ו-2000, שבהן חשוד ראש הממשלה בנימין נתניהו. זאת לאחר ששלשום הוציאה צו איסור פרסום בפרשת הצוללות, המכונה תיק 3000. בבקשת המשטרה לצו איסור הפרסום נכתב כי נתניהו חשוד בעבירות שוחד, מרמה והפרת אמונים.הצו מתייחס לחקירה המתנהלת בימים אלו ביחידת להב 433 של המשטרה. הוא חל על כל פרט מהליך המשא ומתן המתנהל עם ראש הסגל לשעבר בלשכת ראש הממשלה, ארי הרו, להפיכתו לעד מדינה, ובא כוחו, וכן על תוכן הדברים שנמסרו במהלך המשא ומתן.מטעמו של ראש הממשלה נמסר בתגובה: "אנו דוחים על הסף את הטענות המופרכות שמושמעות נגד ראש הממשלה. מסע הציד להחלפת השלטון נמצא בעיצומו, אבל הוא נידון לכישלון, מסיבה פשוטה: לא יהיה כלום כי לא היה כלום". מוקדם יותר היום אמר היועץ המשפטי לממשלה, אביחי מנדלבליט, כי ישנה התקדמות בחקירות. "אנחנו עובדים עם המשטרה ומתקדמים בדברים. נגיע לחקר האמת. אין לי יותר מדי לומר, הדברים מדברים בעד עצמם. אנחנו עובדים ביחד עם המשטרה בשיתוף פעולה ומתקדמים בדברים". הוא פנה לכלי התקשורת ואמר: "אנחנו נעשה את העבודה שלנו. תנו לנו את הזמן לעבוד ונגיע לחקר האמת. זו המטרה של כולנו", אמר.השבוע נודע כי הרו, ששימש כראש הסגל לשעבר של ראש הממשלה בין השנים 2015-2014, מנהל מגעים מתקדמים עם פרקליטות המדינה להפוך לעד מדינה. הרו נחשד בעבירות של שוחד, מרמה, קשירת קשר לפשע והלבנת הון. לפני חצי שנה המליצה המשטרה להעמידו לדין. בלב החשדות נגד הרו נמצאת עסקה בה מכר חברת ייעוץ בבעלותו, כחלק מהסדר ניגוד העניינים לו היה מחויב במסגרת תפקידו. המשטרה חשדה כי העסקה הייתה פיקטיבית, וכי ארו המשיך להיות מעורב בענייני החברה גם לאחר המכירה.