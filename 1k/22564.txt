למה רמי לוי נמצא במעצר בית?לוי נחקר ביום ראשון במשטרה בחשד לשוחד, מרמה והפרת אמונים. בתום החקירה, שוחרר לוי למעצר בית של שלושה ימים. לצד לוי נחקרו גם ראש המועצה המקומית מבשרת ציון יורם שמעון, מנהל עיתון מקומי ואיש עסקים נוסף.לפי המשטרה, החשדות קשורות לקניון מבשרת ציון ולעיתון המקומי במועצה.מה? מה קרה שם? בספטמבר 2016 לוי השיק קניון במבשרת ציון, יחד עם שותף בשם עדי סודאי. על פי החשד, בזמן הבנייה של הקניון לא דרש ראש המועצה לא דרש מלוי היטלי השבחה בגובה של 21 מיליון שקל (!) על קירוי המבנה. בהמשך עזר ראש המועצה ללוי, לכאורה, להשיג אישורים להרחבת הקניון והעניק לקניון רישיון לבניית חניה צמודה למתחם, ללא תוספת תשלום.למה ראש המועצה עשה את זה?על פי החשד, לוי החזיר טובה לראש המועצה בשני מינויים. אשתו של ראש המועצה, ליאת שמעון, מונתה למנהלת השיווק של הקניון וראש מטה הבחירות של יורם שמעון, עודד בר צבי, מונה למנכ"ל הקניון.אוקיי, אבל מה הקשר לעיתון המקומי? זה כבר לא קשור ללוי. על פי החשד, שמעון סידר הטבות למקומון שמנהל אחד ממקורביו. כך, המשטרה חושדת שהחברה שמנהלת את העיתון קיבלה זיכיון למכירת שלטי חוצות בחינם ובלי מכרז.זו לא הפעם הראשונה שרמי לוי מסתבך. מה קרה בעבר?רשת השיווק של רמי לוי, רמי לוי שיווק השקמה, הסתבכה במהלך השנים האחרונות בשורה של עבירות בנייה. לפי כתבי האישום שהוגשו נגד הרשת, היא פעלה בשיטה קבועה: קודם כל בנתה את הסניף ופתחה אותו, ורק לאחר מכן השיגה את ההיתרים הדרושים. כך, הרשת פעלה בסניפים שפתחה בישובים כמו אשדוד, באר טוביה ופרדס חנה. ב-2013 הרשת קיבלה קנס בגובה 900 אלף שקל בעקבות שימוש בקרקע ללא היתר, אי-קיום צו משפטי וביצוע עבודות ללא היתר.אבל זה לא הכל. במרץ 2016 חקרה המשטרה את לוי ובכירים בחברה שלו על שימוש במידע מרשת הסלולר רמי לוי תקשורת. על פי החשד, לוי ניסה להשיג מידע על עובדים וגורמים שעמם החברה נמצאת בסכסוך. בנוסף, לוי ביקש, לכאורה, לטייח תלונות על הטרדות מיניות.וכאילו שזה לא מספיק, יש גם המון ביקורת על היחס של לוי לעובדים. במרץ 2017 אף קבע בית המשפט כי לוי ישלם פיצוים בגובה 1.5 מיליון שקל בשל ניסיון לפגוע בהתאגדות עובדים באחת החברות שבשליטתו.מרמי לוי נמסר כי: קניון מבשרת או רמי לוי לא קיבלו שום הנחה או הטבה ממועצת מבשרת ציון בעניין כזה או אחר ולבטח לא בנוגע להיטל השבחה, נושא אשר אינו בסמכות המועצה. מעבר לכך, צר לנו על העובדות השגויות המופצות בעניין, ולהלן העובדות:1. נושא היטל ההשבחה עדיין תלוי ועומד בפני שמאי מכריע ואובייקטיבי לפי חוק כך שלא ניתנה שום הטבה ו/או הנחה. יתרה מזו, אין בסמכותו של ראש מועצה והוא אינו יכול להפחית או לבטל היטל השבחה. ישנו הליך לפי חוק התכנון והבנייה לערעור על שומת היטל השבחה והחברה נקטה בהליך זה ועודנה מתנהלת במסגרת ההליך. לא זו אף זו – החברה הפקידה ערבות בנקאית בסך של 21 מיליון ש"ח כחלק מהליך הערעור ובהליך זה טרם התקבלה הכרעה. 2. מנהלת השיווק של הקניון היא פרודתו של ראש המועצה ולא היתה בת זוגו גם בעת שנשכרו שירותיה.3. מנהלת השיווק של הקניון היתה מנהלת שיווק של הקניון הסמוך במשך 13 שנה ונמצאה כמועמדת מנוסה ומתאימה לתפקיד, ככזו המכירה כבר את האוכלוסיה המקומית של מבשרת ציון ואת השוכרים הפוטנציאליים.4. מר עודד בר צבי – מנהל הקניון הינו מנהל קניונים ותיק. בין היתר ניהל את קניון האחים ישראל, קניון אלרוב בממילא וקניונים נוספים. מר בר צבי הוא מנהל מקצועי ומינוי טבעי לניהול הקניון.אנו סמוכים ובטוחים כי המשטרה תבצע את החקירה ביעילות ותמצא כי לא היה כל מקום לחקירתו של מר רמי לוי בעניין זה וכי לא נמצא כל רבב בפעולותיו.רמי לוי ימשיך באסטרטגיה שלו – להעמיד את הצרכן הישראלי במרכז ולשרת את לקוחותיובנאמנות. רמי לוי מאחל שנה טובה לכל בית ישראל.מטעם יורם שמעון נמסר כי: "לפני כחודש, ביקרו במשרדי המועצה גורמי אכיפה - עובדי המועצה שיתפו עמם פעולה באופן מלא ואף מסרו להם מספר מסמכים לבדיקה. מספר ימים לאחר מכן, העביר ראש המועצה מר יורם שמעון מיוזמתו - באמצעות בא כוחו עו"ד אורי קינן, חומרים רבים (מסמכים) לידי היחידה החוקרת, חומרים אשר לדעתו, יכולים לשפוך אור על הבדיקה שבעניינה הגיעו אנשי היחידה למועצה מספר ימים קודם לכן. למרבה הפלא- סירבה היחידה החוקרת לקבל מסמכים אלו והם הוחזרו חזרה לידי בא כוחו של ראש המועצה. ביום 28 לאוגוסט – בניסיון נוסף, שלח בא כוחו של ראש המועצה - באמצעות הודעות דוא"ל: מאות מסמכים, אשר יכולים לשפוך אור על הבדיקה המתקיימת – ובנושאים נוספים שכדאי היה כי היחידה הבודקת תבדוק ביסודיות. למרבה הצער, גם במקרה זה, בא כוחו של ראש המועצה קיבל הודעה מהיחידה החוקרת באמצעות פקס - על דחיית החומרים. ביום 29 לאוגוסט, הגיש ראש המועצה מר יורם שמעון, מכתב ליועץ המשפטי לממשלה, ד"ר אביחי מנדלבליט. במכתבו, ביקש ראש המועצה להסיר את חסינותו כראש רשות, וכן ביקש באופן נחרץ כי היועץ המשפטי לממשלה יורה ליחידה החוקרת לגבות, בהקדם האפשרי - וללא דיחוי את גרסתו של ראש המועצה על הנושאים שבנדון, לצערנו בקשה זו לא קיבלה מענה.  ביום ה-30 לאוגוסט, שיגר ראש המועצה מכתב ליחידה החוקרת, בה הוא דרש לאפשר לו להגיע ולמסור את גרסתו – לרבות בדרך של הגשת תלונה במשטרה. ראש המועצה ווידא את קבלת המכתב ביחידה החוקרת, יום לאחר מכן. ביום 31 לאוגוסט, בוצעה שוב פנייה ליחידה החוקרת, בה ביקש ראש המועצה לבדוק היכן בקשתו עומדת. במסגרת שיחה זו שוב הובהרה בקשתו של ראש המועצה להגיע ולמסור את עמדתו ללא דיחוי. למרבה הפלא, בקשותיו החוזרות והנשנות של ראש המועצה למסור את גרסתו זכו להתעלמות מוחלטת.זה המקום להזכיר, כי ביום ה-18 לאוגוסט, פרסם ראש המועצה את הדברים הבאים: 'כאזרח וכראש המועצה, שהמנהל התקין והחוק נר לרגליו - אני מברך על כך ואף הצעתי מיוזמתי להגיע ולמסור עדות, שייתכן ותשפוך אור על הבדיקה ותסייע לגורמי האכיפה להגיע לחקר האמת בהקדם האפשרי.לצערי, ישנם גורמים פוליטיים הסבורים כי באמצעות בדיות, שקרים, לחצים ואיומים ניתן יהיה לפגוע בי ולהשפיע על תפקודי כראש המועצה, והכל במטרה אחת: לא לייתר את יום הבוחר. צר לי לאכזב את אותם הגורמים - לא יקרה.כן - אלו אותם גורמים פוליטיים, המנסים לסכל כל פרויקט שיטיב עם הישוב. אלו אותם גורמים המנסים מזה חודשים רבים להסית אותי מעבודתי למען היישוב ותושביו באמצעות העלאת טענות סרק ממוחזרות - אשר רובן נבדקו, הן על ידי משרד הפנים, והן על ידי 2 משרדי רו"ח מטעמו, שבדיקתם עד כה העלתה חרס.אני אמשיך לפעול למען תושבי היישוב מבשרת ציון – בכל הכוח.לא אירתע מאותו קומץ שולי, המנסה את מזלו הפוליטי והתעסוקתי במערכת הציבורית ביישוב, על ידי הגשת תלונות שווא שיתבררו בקרוב כריקות מתוכן'".