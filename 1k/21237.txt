ח"כ אורן חזן (הליכוד) הודיע הבוקר (רביעי) כי לא יגיע לפגוש בגשר אלנבי את חבר הפרלמנט הירדני, יחיא סעוד, שהזמין אותו "לחטוף מכות", זאת בעקבות בקשה מצד לשכת ראש הממשלה. הבוקר פנה ראש הסגל במשרד ראש הממשלה, יואב הורוביץ, לחזן בעקבות הפרסומים על הפגישה והורה לו שלא להגיע אליה. "בדרכי לגשר אלנבי נתבקשתי שלא להגיע למפגש עם עמיתי, חבר הפרלמנט הירדני. מתוך אחריות מנהיגותית החלטתי להיענות לבקשה", הודיע חזן.יחד עם זאת, ח"כ חזן טען כי בכוונתו לפנות בקרוב למשרד החוץ על מנת לארגן פגישה רשמית עם סעוד: " אני מאמין שכתושב אריאל, המכיר את המנטליות של שכניו הערבים, וכן הודות לסגנוני הייחודי, יהיה ביכולתי לפרק את המטען האידיאולוגי והרגשי שחש אותו עמית בדרך לפיוס בין העמים".חבר הפרלמנט הירדני התייחס היום אף הוא למפגש המתוכנן וכינה את חזן "חזיר" ו"איש ללא זהות". בממלכה פורסמו תמונות של סעוד בדרכו לגשר אלנבי, אך הוא ציין כי כוחות הביטחון הירדניים עלולים למנוע ממנו להתעמת עם חזן. "כך או כך, המסר שלי נגד הישות הציונית יעבור", הכריז סעוד.המריבה בין שני הפרלמנטרים החלה בשבוע שעבר. חזן צייץ בחשבון הטוויטר שלו כי "נראה שהירדנים שאנו משקים ושומרים להם על הישבן, זקוקים לחינוך מחדש", בתגובה לסערה שהתפתחה סביב הירי בשגרירות הישראלית בעמאן. סעוד השיב לדבריו של חזן וכינה אותו אדם שפל ובזוי שמסתתר מאחורי הסיוע של ארצות הברית.ח"כ שלי יחימוביץ' (המחנה הציוני) אמרה כי העימות האפשרי בין השניים הוא תוצאה של התנהלות כושלת של ראש הממשלה בנימין נתניהו. "אלמלא היה לנו הסכם שלום עם ירדן, היה אפשר לומר שהלוואי וסכסוכים עקובים מדם בין מדינות היו מוכרעים בקרב אגרוף בין פוליטיקאים. אלא שהטרגדיה היא שהמלך עבדאללה אינו אויב אלא ידיד, וירדן היא בעלת ברית אסטרטגית חשובה מאין כמותה. אל המשבר הקשה והמסוכן מולה דרדר אותנו ראש הממשלה נתניהו, ולא אורן חזן. מופע החיבוקים ההזוי עם המאבטח, ההחזרה השגויה של השגרירה לישראל, והתנהלות כללית שמעדיפה פוטו-אופ על פני פתרון משברים ויציבות פגעו עמוקות בברית עם ירדן ויש להתעשת ולתקן זאת בדחיפות".