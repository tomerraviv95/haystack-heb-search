עורך הדין דוד שמרון אמור היה לקבל עמלה בסך תשעה מיליון דולר מעסקת הצוללות – כך סיפר בחקירתו עד המדינה בפרשה מיקי גנור, על פי פרסום אמש (ראשון) בחדשות ערוצי 2 ו-10. גנור טען כי שמרון אמור היה לקבל 20% מהעמלה שלו מהעסקה, שנאמדה ב-45 מיליון דולר.גנור, ששימש כנציג טיסנקרופ בישראל והפך לפני כשבוע וחצי לעד מדינה באופן רשמי, סתר את טענת שמרון מאז חשיפת הפרשה, שלפיה הוא לא הרוויח מהעסקה שום בונוס או עמלה מלבד שכרו כעורך דין. לפי עדות איש העסקים, בתמורה לכסף, שמרון הכניס סעיפים לתוך ההסכם בין גרמניה לישראל.נציגיו של שמרון, עורכי הדין יעקב ויינרוט ועמית חדד, הגיבו אמש לפרסום והכחישו את הדברים. "הטענות כל כך רחוקות מהמציאות, עד שלא מתקבל על הדעת שעד המדינה מסר אותן במשטרה. בכל התקופה שבה ייצג שמרון את מיקי גנור הוא פעל כעורך דין, וכל פעולותיו נעשו כדין".שמרון שוהה בימים אלו בחופשה פרטית בחו"ל, על אף שהוא דמות מרכזית בפרשה והחקירה בעיצומה. חקירתו של גנור כעד מדינה החלה בשבוע שעבר, לאחר שחתם על ההסכם כמה ימים קודם לכן. על פי החשד, גנור שיחד בכסף את התאגיד הגרמני על מנת שזה ימנה אותו לנציגו בישראל, וקידם את עסקת הצוללות בדרכי מרמה.הפיכתו של גנור לעד מדינה עשויה לשפוך אור על הסיבות להעסקתו של חשוד נוסף בפרשה, אלוף במילואים אליעזר (צ'ייני) מרום. לטענת המשטרה, נגד מרום יש ראיות חד-משמעיות על כך שקיבל כסף מגנור. עם זאת, קיימת מחלוקת על חוקיות המשכורת שהתקבלה בחשבונו.מרום טוען כי קיבל את הכסף בעבור עבודה שביצע. לאחרונה פורסם ב"כאן 11" כי מרום וגנור פנו לעורך דין מוכר, וקיבלו ממנו חוות דעת משפטית המאשרת את ההעסקה. גנור יוכל גם לספק את ההוכחה שאכן הועברו כספים או כל תמורה אחרת לאבריאל בר יוסף.