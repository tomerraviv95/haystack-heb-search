שר הביטחון, אביגדור ליברמן, תקף הבוקר (חמישי) את בג"ץ ואמר כי השכל הישר אינו מתיישב עם פסיקותיו האחרונות. לדבריו, יש לבחון מחדש את חוק יסוד השפיטה וליצור איזון נכון בדמוקרטיה הישראלית. הוא הוסיף כי בשנים האחרונות חלה שחיקה במעמד הכנסת ובמעמד הממשלה. "הרשות השופטת נכנסה בבוטות לתחומים של הרשות המבצעת והמחוקקת", אמר. בראיון בכאן ב' אמר השר ליברמן ליואב קרקובסקי כי "מה שראינו בימים האחרונים - גם החוק למניעת הסתננות, גם ביטול פסילת התושבות של אנשי חמאס שחיים במזרח ירושלים שחברים בפרלמנט הפלסטיני ואתה ואני נשלם להם ביטוח לאומי... יש שכל ישר, וכשהפסיקה לא מסתדרת עם השכל הישר צריך לתקן. לא יכול להיות שהכנסת והממשלה מטפלות שלוש פעמים בנושא המסתננים ושלוש פעמים בג"ץ פוסל את זה".הוא ציין כי "אני לא חושב שפסקת ההתגברות זו הדבר הנכון, צריך לבחון שוב את כל העניין של חופש העיסוק, חוק כבוד האדם וחירותו, אותן זכויות שהן תשתית לאותן פסיקות. זה לא כרסום אלא איזון נכון בדמוקרטיה הישראלית".לדבריו, אין משבר פוליטי בשל סוגיית גיוס בני הישיבות וכי לאיש בקואליציה אין עניין במשבר כזה. "לאופוזיציה ולתקשורת יש אינטרס, אבל אני חושב שהממשלה מאוד יציבה ואין שום סיבה לפרק אותה", אמר. לדבריו, "לצערי גם באופוזיציה כשהם מדברים על גיוס לכולם זה בעיקר כדי לנגח את הקואליציה והממשלה. אף אחד לא חושב שם על הגנת המדינה. אני לא בא לרצות את החרדים ולא את האופוזיציה". בהתייחס לשורת השינויים שמוביל הרמטכ"ל גדי איזנקוט במערך הלוחם בצה"ל אמר ליברמן כי "צריך להתאים את הצבא למודרני, זה לא דור תש"ח ולא שנות ה-50 ולא ה-60. צריך לעודד את החיילים שיהיו מוכנים להכרעה הבאה – ואין הכרעה בלי תמרון. אתה חייב כוח מתמרן ומיומן וזה מה שעושים". על פרשת הצוללות אמר שר הביטחון כי "היו תקלות ויהיו תקלות. אנו רואים איזשהו שידור חוזר של פרשת רמי דותן. חשבתי שגמרנו עם הדברים הללו, ואני מקווה שנצליח למגר זאת", אמר. הוא ציין כי הורה על הקמת ועדה פנימית במשרד הביטחון לבחינת המקרה אולם הוא ממתין לאישור היועץ המשפטי לממשלה להתחיל בעבודתה. "אנחנו לא רוצים לפגוע בעבודת המשטרה", אמר. שר הביטחון התייחס בדבריו גם לאיראן, ואמר כי היא "מעולם לא ירדה מסדר היום שלנו. איראן ממשיכה במלוא הקצב בתוכנית הגרעין שלהם, ההסכם לא עיכב אותם ביום אחד. כשאיראן תהיה גרעינית כל סיפורי קוריאה הצפונית ייראו כאין וכאפס".