בבית החולים סורוקה בבאר שבע דיווחו היום (שבת) כי חל שיפור במצבו של הטייס שנפצע ביום שני האחרון בהתרסקות מסוק בבסיס רמון. בתאונה נהרג רס"ן במילואים דודי (דוד) זוהר, בן 43 מחיפה.ד"ר מוטי קליין, מנהל היחידה לטיפול נמרץ כללי בסורוקה: "הפצוע הגיע לחדר הטראומה בסורוקה במצב קשה מאד כשהוא סובל מפציעה רב איברית קשה. לאחר ייצוב מצבו הוכנס לחדר ניתוח -לניתוח שנמשך לאורך הלילה. לאחר הניתוח אושפז ביחידה לטיפול נמרץ כללי. כעת מצבו השתפר הוא שב להכרה ונושם בכוחות עצמו".הוריו של הטייס מסרו כי הם מבקשים להודות לצוות הרפואי והסיעודי בסורוקה על "עבודה אנושית ומקצועית יוצאת מגדר הרגיל".החקירה המקיפה שערך להק הציוד של חיל האוויר, בשיתוף יצרנית המסוק, חברת בואינג האמריקנית וצבא ארה"ב, העלתה כי התאונה נגרמה בשל שחיקה של הלהב שבחלקו האחורי של האפאצ'י שנפגע לאחר כ-2,000 שעות טיסה בגלל התעייפות החומר. לפי בכיר בחיל האוויר, הפגמים המיקרוסקופיים נוצרו בעת ייצור הלהב, ולאורך זמן התפתחו ל"מאמצי התעייפות" בעקבות העומס.לאור ממצאי החקירה, החליטו בחיל האוויר לקצר את אורך החיים של הלהב ב-80% מהמספר הקיים היום. לפי הנחיות היצרן, ניתן לטוס 4,600 שעות עם הלהב, אולם בחיל האוויר הגבילו זאת ל-995 שעות טיסה, כדי למנוע התפתחות סדקים דומים. בחיל האוויר מציינים כי מדובר בהחמרה על מדיניות היצרן, שהמליץ שלא לשנות את המדיניות הקיימת. במקביל לחקירה הוסרו ונבדקו יותר מ-40 להבים קיימים שטסו פחות מ-995 שעות טיסה.