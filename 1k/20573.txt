שני חיילים נהרגו הבוקר (חמישי) בהתהפכות משאית בכביש 12 באזור אילת. צוותי מגן דוד אדום שהוזעקו לזירת התאונה קבעו את מותם השניים - הנהג, חייל בסדיר, וחייל נוסף במילואים. מתחקיר ראשוני עולה כי הנהג נסע בניגוד לנהלים, וכי לא הבחין בעיקול בכביש. המשטרה הצבאית החוקרת (מצ"ח) פתחה בחקירה. בעקבות התאונה, בצה"ל עצרו את נסיעות התובלה עד יום ראשון. התאונה הקטלנית אירעה בסביבות השעה 12:00, כחמישה קילומטרים מצפון לאילת. השניים נסעו במשאית מבסיס האימונים באליש באזור צאלים שבנגב לאימון באילת. בעקבות התאונה הכביש נחסם לתנועה בשני הכיוונים מאילת לצומת סיירים במשך שעה קלה. ממגן דוד אדום נמסר: "לאחר פעולות חילוץ ממושכות ומורכבות של כוחות הכיבוי, פרמדיקים של מד"א בסיוע רופא צבאי קבעו את מותם של החיילים".השניים הם טוראי הבטמו אבבה, בן 19 מקריית גת, נהג בגדוד הובלה, ורב-סמל ראשון יעקב תואתי, בן 35 מדימונה. השניים הועלו לדרגות רב-טוראי ורב-סמל מתקדם, בהתאמה, לאחר מותם. ברשות הלאומית לבטיחות בדרכים אמרו כי מתחילת השנה נהרגו 210 בני אדם. באותה התקופה בשנה שעברה נהרגו 201 אנשים.התהפכות המשאית מצטרפת לשורת תאונות במהלך פעילות צבאית. בתחילת החודש נהרג סגן דוד גולובנציץ במהלך תרגיל בחסם ג'ילבר בחברון. בחודש שעבר, במהלך פעילות מבצעית בגזרת עזה, נהרג סמל יובל מנע בהתהפכות כלי רכב. בנוסף לכך, אירעו כמה תאונות נוספות שבהן לא היו נפגעים, ובכללן התקרית במטס יום העצמאות, במהלכו שני כלי טיס כמעט התנגשו. בעקבות האירועים הקודמים הכריז הרמטכ"ל גדי איזנקוט על עוצר אימונים שנמשך כיום.