בכיר חמאס ביהודה ושומרון חסן יוסוף טוען כי הארגון מוכן לשתף פעולה עם ישראל בעסקת שבויים אם זו תמלא את חלקה ותשחרר את אסירי עסקת שליט. כך אמר בראיון בלעדי שפורסם הערב (שני) בחדשות הערב בכאן 11.לדבריו, חמאס יעביר מידע לישראל על גורל השבויים והנעדרים ברצועת עזה בתוך 48 שעות לאחר שזו תשחרר את אסירי עסקת שליט, שנעצרו מחדש בגדה. "אנו לא נחסוך שום מאמץ כדי להתקדם בסוגיה הזו, האסירים בכלא בישראל ממתינים לעסקה קרובה – במוקדם או במאוחר", אמר בראיון מביתו שבאזור רמאללה.יוסוף, שהשתחרר בימים האחרונים ממעצר שנמשך שנתיים בישראל, אמר כי ישראל היא שאחראית לקיפאון. הוא הזהיר את מקבלי ההחלטות כי אם ישראל לא תסיר את המצור מחבית הנפץ ששמה עזה – היא תתפוצץ.הוא הוסיף כי חמאס גילה גמישות רבה במסמך המדיני שפרסם לפני כמה חודשים, ותהה מדוע ישראל והעולם לא רואים בכך הזדמנות. "חמאס מקבל מדינה פלסטינית בגבולות 1967 – זו התקדמות", אמר. מנגד, על סירובו של חמאס להכיר בישראל אמר יוסוף כי לעת עתה שוררת רגיעה, ולכן יש בכך הכרה.