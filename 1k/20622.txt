ילד בן תשע טבע היום (שבת) למוות בבריכה ציבורית שבבית ההארחה "בית יציב" בבאר שבע. הילד שהה במקום עם בני משפחתו ובבריכה פעלו שירותי הצלה. הבריכה נסגרה ובתום חקירה הוחלט לעצור את שני המצילים שנכחו במקום, שניהם תושבי העיר, בחשד לגרימת מוות ברשלנות. הם יובאו מחר להארכת מעצר בבית המשפט.משפחתו של הילד האשימה את הנהלת הבריכה וטענה כי מדובר ברשלנות וכי המציל לא ראה את הילד. לדברי המשפחה, הילד יודע לשחות והמקרה אירע כשבוע לפני יום הולדתו העשירי.מנהל הבריכה בה התרחש האירוע הטראגי טען כי פעל על פי הנהלים. "במקום פעלו שני מצילים ותיקים שפיקחו על כ-500 בני אדם", אמר. אתמול טבע ילד בן ארבע בבריכה ביתית באשקלון ונפגע באורח בינוני. מנתוני ארגון "בטרם" לבטיחות ילדים עולה כי מאז תחילת השנה, מתו כשבעה ילדים עקב טביעה. בשנת 2016 עמד מספר מקרי המוות של ילדים כתוצאה מטביעה על 16.