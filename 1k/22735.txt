האחים משה ולאון אדרי, מבכירי תעשיית הקולנוע, הודיעו היום (שישי) כי יחרימו את הטקס הקרוב של פרסי אופיר, בעקבות החלטת האקדמיה לקולנוע שלא להזמין אליו את שרת התרבות, מירי רגב. בראיון ליומן השנה בתרבות ברשת ב', אמר משה אדרי כי החלטת האקדמיה שערוריתית, וכי רגב צריכה לנכוח בטקס."האקדמיה טעתה בהחלטה שלה לא להזמין את רגב לטקס. זה לא לרוחנו", אמר אדרי. "השרה רגב צריכה להיות בטקס הזה ואסור לסתום לה את הפה". איש הקולנוע קרא לאקדמיה לחזור בה מיד מהחלטתה והוסיף: "בלי הכסף של משרד התרבות – לא תהיה תעשייה. זו שערוריה מצד האקדמיה לא להזמין את רגב".בתגובה לתמיכתם של האחים אדרי, אמרה השרה רגב כי "היום נפל דבר- האחים אדרי ורבים מהתעשייה עשו 'קאט' על קומץ קטן שמנסה להיאחז בשלטונו בכל דרך ואמרו 'אקשן' לישראל השפויה". היא הוסיפה: "הודעתם של האחים כי יחרימו את טקס פרסי אופיר ודבריהם על ההתנהלות המבישה של האקדמיה לקולנוע, מבטאת התנגדות נחרצת לסתימת הפיות ולמשטרת מחשבות בתרבות הישראלית".רגב אמרה כי היא שמחה שהרוב הדומם מפסיק לשתוק וטענה כי "המיעוט הקטן והקיצוני ששולט בהנהלת האקדמיה פוגע בקולנוע הישראלי והוא לא ימשיך לקבוע את סדר היום של הקולנוע הישראלי. ציבור אוהבי הקולנוע הישראלי אוהב את הקולנוע ולא מוכן לקבל פגיעה והכתמה של חיילי צה״ל ולא את מדיניות סתימת הפיות וההתנשאות שאפיינה לאורך שנים רבות את הממסד המנותק".במקביל, הבמאית רמה בורשטיין אמרה לרשת ב' כי יש לאפשר לרגב להשמיע את קולה בטקס פרסי אופיר. "אמנם יש בה הרבה מדי זעם בשביל להשמיע מסר ברור, אבל גם הדברים שהשמיע שמוליק מעוז, יוצר הסרט פוקסטרוט, לא מצאו את הדרך אל הלב. אנשים לא באמת מדברים אחד אל השני", הסבירה בורשטיין.מנגד, טען הבמאי יוסף סידר כי שרת התרבות מנסה לייצר פרובוקציה: "הייתי רוצה שהצד של רגב יהיה קצת יותר מעניין או מושקע. אני מרגיש שיש גם פרובוקציה ריקה". לדבריו, נראה שלא אכפת לרגב מהסרטים או מהתעשייה שהיא ממנת בחלקה."מה שמעניין את מירי רגב הוא נקודות הזכות שהיא צוברת מול קהל המצביעים הפוטנציאליים שלה. גם מי שחושב שהסרט פוקסטרוט מבייש את צה"ל ושצריך להחרים אותו – הרי שזה דבר טוב שסרט מעורר", סיכם סידר.       גם הסופר דוד גרוסמן התראיין ליומן השנה בתרבות של רשת ב' ואמר לגבי שרת התרבות: "נאמנות היא מילה שתמיד קצת חשודה בעיניי, ואני אפילו אלרגי אליה. גם כשהאמן בוגד בהשקפה הרשמית, בדעות הרשמיות, הוא נאמן באיזה אופן עמוק למורכבות כאן".גרוסמן הוסיף: "האפתיה והפטאליזם שיש ליותר ויותר חלקים בציבור ישראלי מנוצלים ע"י אלה שיש להם אנרגיות קיצוניות יותר, מושכות בקיצוניות ולפעמים בטירוף שלהן, כי הן מבטיחות משהו שהמציאות כבר לא יכולה לתת. גורמים קיצוניים בחברה משתלטים על ההווה ועל העתיד שלנו ושל ילדינו. הם מכתיבים לנו את החיים שנחיה - עד כמה הם יהיו חיים ועד כמה יהיו רק מאמצים של שרידה מאסון לאסון".האקדמיה לקולנוע הודיעה ביום שלישי כי בניגוד לשנים קודמות, פוליטיקאים לא יוזמנו לטקס פרסי אופיר שייערך בשבוע הבא באשדוד. שרת התרבות, מירי רגב, אמורה הייתה להיות הפוליטיקאית היחידה המוזמנת לאירוע. באקדמיה נימקו את ההחלטה בכך ש"הטקס שינה את אופיו והפך אט אט לזירת התגוששות שאינה ראויה"."האקדמיה אינה בורחת מעימותים ומוכנה לנהל דיון נוקב בביקורת עליה", נאמר בהודעה. "עם זאת, יש יום אחד בשנה שבו קהילת הקולנוע מכבדת ומוקירה את יוצריה. לצערנו, עם הזמן שינה הטקס את אופיו והפך לזירת התגוששות הגורמת לזילות האירוע, וחמור מכך – לזילות היוצרים והיצירה. הדברים התרחשו ביתר שאת בשנה שעברה, וההתרחשויות המיותרות פגעו בכל הצדדים".בשנה שעברה התחוללה סערה בזמן הטקס, כשרגב נטשה בהפגנתיות את האולם בזמן שעל הבמה הושמע קטע שירה של המשורר הפלסטיני, מחמוד דרוויש. המהלך עורר ביקורת רבה נגד שרת התרבות, שאמרה בתגובה כי היא אינה מסכימה להיות קהל ל"מי שרוצה לחסל את עמי ואת מדינתי".