"אתה תצטרך להמשיך להפוך את הזרוע הארוכה לזרוע הרבה יותר ארוכה", כך אמר שר הביטחון, אביגדור ליברמן,  לאלוף עמיקם נורקין בטקס מינויו למפקד חיל האוויר שנערך היום (חמישי) בלשכת ראש המטה הכללי במחנה "רבין" (הקריה) בתל אביב. הטקס נערך במעמד שר הביטחון, הרמטכ"ל רב אלוף גדי איזנקוט ובנוכחות חברי פורום המטה הכללי. נורקין, שכיהן בתפקידו האחרון כראש אגף התכנון, יחליף בתפקידו את מפקד חיל האוויר היוצא, אלוף אמיר אשל, אשר כיהן בתפקיד חמש שנים וישתחרר מצה"ל לאחר כ-40 שנות שירות.הרמטכ"ל איזנקוט נפרד מאשל ואמר כי הוא "השפיע על חיל האוויר והייתי אומר שהשפיע על המטה הכללי וצה"ל בעמדותיו האמיצות והיצירתיות, באופן שבו הוצגו הדברים בדיונים ובעיקר במעשים". איזנקוט אמר לנורקין כי "המינוי הזה נראה לי המהלך הטבעי אחרי הצטיינות לאורך כל שנות השירות"."בידיים שלנו יש יכולות מרחיקות חסרות תקדים והן בסיס בעיני לשינוי אסטרטגיית הביטחון של מדינת ישראל", אמר המפקד היוצא אלוף אשל שהוסיף: "עמיקם, אנחנו מכירים היטב, מאוד אפילו, אני סומך עליך, אני יודע שתצליח, אין לי ספק בכך".נורקין אמר כי תחת פיקודו של אשל "הרחיב החיל את מעטפת יכולותיו, בהתקפה ובהגנה, באוויר ועל הקרקע. על כנף אחת התפתחה יכולת קטלנית, ועל השנייה נבנה קשר אסטרטגי עם חילות אוויר קרובים ורחוקים. אני מודע לגודל האתגר. אני נרגש מן המעמד, אמר נורקין שהוסיף כי "חיל האוויר של השנים הקרובות הוא חיל הקולט יכולות רבות אשר ירחיבו את מוטת אחריותו. חיל האוויר של השנים הקרובות הוא חיל של יותר שותפות עם זרועות הצבא ואגפיו - הן בבניין הכוח והן בהפעלת הכוח. חיל האוויר של השנים הקרובות הוא חיל של אנשים איכותיים ומסורים- הגאים בתרומתם לביטחון ישראל".