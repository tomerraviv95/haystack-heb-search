משרד ההגנה במוסקבה הודיע היום (שני) כי חיל האוויר הרוסי חיסל 200 מאנשי "המדינה האיסלאמית" (דאעש) בתקיפה שיירה של כלי רכב של הארגון בקרבת דיר א-זור, שבמזרח סוריה. בהודעה לא צוין מתי התרחשה התקיפה. בתקיפה הושמדו 20 כלי רכב. על פי דיווח ב-RT, השיירה כללה משגרי רקטות, טנקים, כלי רכב משוריינים ומשאיות תחמושת. בחודשים האחרונים מתנהלים קרבות קרקעיים בין כוחות המשטר הסורי וכוחות מליציה כורדיים לאנשי ארגון דאעש במחוז דיר א-זור ובעיר א-רקה, המלווים בתקיפות אוויריות של כוחות הקואליציה הבין לאומית נגד דאעש ושל חיל האויר הרוסי. תקיפות אלו נגד הארגון גורמות למותם של עשרות לוחמי דאעש ואזרחים מדי יום.בתחילת החודש הכריז משרד ההגנה הרוסי על הפסקת אש במחוז חומס שבצפון סוריה. בחודש שעבר הודיעו רוסיה וארצות הברית במשותף על הסכם הפסקת אש בדרום-מערב סוריה, כולל אזור קוניטרה שברמת הגולן.