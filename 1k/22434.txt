ראש הממשלה בנימין נתניהו ביטל אמש (רביעי) את השתתפותו של מנהל רשת הטלוויזיה אל-ג'זירה בישראל, וליד אל-עומרי, ביום העיון שמקיימת היום לשכת העיתונות הממשלתית לכתבים. נתניהו הנחה את מנהל לע"מ, ניצן חן, שלא לאפשר את כניסתו של אל-עומרי ביום עיון בנושא חופש הביטוי.בהודעה בעמוד הפייסבוק של לע"מ נכתב כי ראש הממשלה הנחה "להמשיך בצעדים משפטיים כדי לשלול את תעודות העיתונאי מכל כתבי אל-ג'זירה הפועלים בארץ וכן לסגור את משרדיה בישראל". שעות בודדות לפני כן צייץ ערוץ 20, שנמצא תחת איום בשל הפרת תנאי הרישיון שלו, בטוויטר: "במשמרת שלכם משרד התקשורת מציל את אל-ג'זירה אבל סוגר את ערוץ 20. בושה".בחודש שעבר הודיע חן כי החליט לשלול את תעודת העיתונאי של אליאס כראם, כתב בכיר של אל-ג'זירה בירושלים, בעקבות דבריו בראיון לערוץ הטלוויזיה של "האחים המוסלמים". במסגרת הראיון, שנערך ב-26 במאי, אמר כראם כי "כעיתונאי פלסטיני שנמצא באזור כבוש, או באזור עימות, העבודה העיתונאית היא חלק אינטגרלי מההתנגדות ומהעשייה הפוליטית והחינוכית. העיתונאי ממלא את תפקידו התקשורתי בהתנגדות על ידי הקולמוס, הקול או המצלמה, משום שהוא חלק מהעם הזה והוא מנהל התנגדות בדרכו הייחודית".שבוע קודם לכן הודיע שר התקשורת, איוב קרא, במסיבת עיתונאים שכינס, כי הוא מתכוון לפעול לסגירת משרדי אל-ג'זירה בישראל. "אל ג'זירה היא כלי של דאעש. כמעט כל המדינות באזור קבעו שאל ג'זירה תומכת טרור", אמר קרא והוסיף כי הרשת הקטרית "גרמה לאבדות בישראל במהלך משבר הר הבית".הצהרתו של קרא הגיעה בעקבות דרישתו של נתניהו שבוע קודם לכן להכין הצעת חוק ממשלתית לסגירת משרדי רשת אל-ג'זירה בישראל.