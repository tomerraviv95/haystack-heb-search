המשטרה עיכבה היום (ראשון) לחקירה שלושה גברים תושבי ערד בחשד להשלכת צמיגים בוערים לעבר בתי מגורים אמש בעיר, במהלך עימותים המוניים בין חילונים לחרדים. השלושה הועברו לחקירה.התקרית אירעה אתמול, לאחר שתושבת המקום תלתה שלט "ערד לא למכירה" המכוון נגד חסידי גור, ובתגובה הושלכו לעבר ביתה צמיגים בוערים. לפנות בוקר הורידה בעלת הדירה את השלט. במהלך המחאה נעצרו חמישה בני אדם בחשד לתקיפת שוטרים, התערטלות והפרת הסדר הציבורי. חבר הכנסת מאיר כהן (יש עתיד) ביקר הבוקר בערד ואמר כי "אין כאן שאלה פוליטית. יש כאן מאבק לגיטימי על אופיה של ערד ומעבר לכך, על הדרך. ערד מעולם לא ידעה אלימות שכזו. צריך להילחם בבריונות ובאלימות בנחישות ולא לתת לה מקום ואפשרות להתרחב".כהן הוסיף כי "תושבי ערד הוותיקים ובראשם ראש העיר, יודעים לפתור דברים באמצעות שיח ולא באלימות, אנשי גור צריכים להפנים זאת ולא לצור עימותים פרובוקטיביים. שיח כן, השתלטות ואלימות, בפירוש לא. לקראת ראש השנה, אני קורא לכולם להנמיך להבות ונעשה הכל בכדי להשיב את השקט".ההפגנה האחרונה היא שיא נוסף בשרשרת העימותים בין הצדדים בערד. תושבים חילונים בעיר טוענים כי זה שנים שחסידי גור מנסים להשתלט על מבני ציבור, והופכים אותם לבית כנסת ולגני ילדים עבורם. 