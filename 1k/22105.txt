בפעם הראשונה אחרי שנתיים תתאפשר מחר (שלישי) עליית חברי כנסת, במסגרת ניסוי עליו הוחלט במשטרה. שני חברי הכנסת שצפויים לעלות להר לאחר שתיאמו זאת עם המשטרה הם ח"כ יהודה גליק (ליכוד) וח"כ שולי מועלם-רפאלי, יו"ר סיעת הבית היהודי.משטרת ירושלים נערכת להתקהלויות והפרות סדר בהיקף חריג. חברי הכנסת היהודים, על פי הנחיית קצין הכנסת, יוכלו להגיע עד השעה 11:00 בבוקר לשער המוגרבים. חברי כנסת ערבים יוכלו להיכנס רק חצי שעה אחרי דרך שער השבטים. לחברי הכנסת יהיה אסור לשאת נאומים בהר בשל הרגישות, והביקורים יהיו ללא ליווי של כלי תקשורת. המשטרה תהיה רשאית להוסיף תנאים נוספים לביקור, ובכללם שינויים במסלול הביקור וגם שינויים באורך הביקור.בתוך כך, קבוצת חברי כנסת מהמחנה הציוני, בראשות ח"כ יואל חסון מתכוונת לסייר במחנות הפליטים הפלסטינים במזרח ירושלים. חסון פנה לאחרונה לקצין הכנסת יוסף גריף והודיע לו שהוא מתכוון לקיים סיור של חברי כנסת בשועפאט, בכפר עקב ובעיסאוויה. המטרה - להתרשם עד כמה המדינה והעירייה נוכחות באותם מקומות. לדברי חסון, אם המקומות האלה בריבונות ישראל, ואם מאפשרים לח"כים לעלות להר הבית, אין סיבה שחברי כנסת לא יוכלו לסייר שם.