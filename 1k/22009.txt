אתמול (שישי) 110 מתוך 950 עובדי מפעל טבע-טק הממוקם בנאות חובב שבדרום הארץ קיבלו מכתבי שימוע לפני פיטורים, זאת בניגוד להתחייבות ההנהלה בפני ועדת הכספים של הכנסת לא לפטר אף עובד לפני החגים, וכן להתחשב בהערכות שקיבלו העובדים, ובעובדים עם בעיות סוציאליות. בין המפוטרים - עובדים עם הערכות טובות על תפקודם והורים לילדים עם מוגבלויות או משפחות מרובות ילדים.העובדים טוענים כי הפיטורים נובעים מתוך "רשימות חיסול" של הוועד וההסתדרות."אנשים קיבלו מכתבי פיטורים בליווי מאבטחים, כאילו היינו עבריינים. אנשים שנתנו שנים למפעל ומוכרים כעובדים מצוינים נזרקים, בגלל הנהלה כושלת וההסתדרות", כך נמסר מנציגי העובדים, שדורשים את התערבות ראש הממשלה, שר האוצר ושר הכלכלה.העובדים המפוטרים הוסיפו: "יו"ר המרחב בהסתדרות נתן לזה יד כדי לפרק את קבוצת העובדים שיכולה להיות איום על יו"ר הוועד. אנחנו באים בטענה ליו"ר המרחב בהסתדרות - שיציגו מה השיקולים לבחור את העובדים שיפוטרו. אחרי כל השנים ששילמנו דמי חבר, איפה ההסכמים וההתחייבות לא לפטר אנשים עם מצב סוציו אקונומי ועם ילדים חולים, שיש להם תעודות הצטיינות? טבע מדברת על "ערכי טבע" - הכול בולשיט. אפילו המילה שנתנו לכנסת לא שווה כלום".מחברת טבע נמסר: "לא מתייחסת כלל לטענות העובדים ולכך שמנהלי החברה פועלים בניגוד להתחייבויות שנתנו בכנסת. בהתאם להסכמות שגובשו עם נציגות העובדים וההסתדרות באתר טבע-טק, שהינן בהתאם להמלצות הוועדה וברוחה, התחילה טבע בזימונם לשימוע - כמתחייב על פי דין - של 110 עובדים שמשרתם התייתרה. זאת לאחר שניוד מוצלח של עובדים, תוך מתן העדפה לבעלי רקע סוציאלי מורכב, הביא להפחתה משמעותית בהיקף הצמצומים."התהליך מנוהל בכובד ראש וברגישות, והעובדים שיוחלט בסופו של הליך השימוע לשחררם, יסיימו את עבודתם באחד בנובמבר, לאחר החגים".מההסתדרות נמסר כי "נתנו להנהלה לקבוע את רשימת המפוטרים". יו"ר המרחב מאיר בביוף אמר כי אינו יודע מה הקריטריונים לפיטורים. לדבריו, "הצלחנו לצמצם את הפיטורים ב-30% כדי להציל את המפעל".ועד עובדי מפעל טבע-טק שבנאות חובב, יחד עם ההסתדרות, הגיעו ביום רביעי האחרון לפשרה מול הנהלת טבע, שלפיה מספר העובדים המפוטרים במפעל יופחת מ-175 ל-110 מפוטרים. בהסתדרות בירכו על הפשרה ומסרו כי ההבנות שהושגו "מבטיחות את המשך פעילות המפעל".מלבד הפחתת כמות המפוטרים, סיכמו הצדדים גם את תנאי הפרישה של העובדים שיפוטרו. בעקבות ההסכמות, מספר המפוטרים של טבע בארץ עומד כעת על 285 עובדים, כולל 175 עובדי המפעל בכפר סבא. לבקשת ועדת הכספים של הכנסת, הפיטורים נדחו לאחר תקופת החגים בחודש הבא.בסוף החודש שעבר הכריזה טבע על מהלך קיצוצים נרחב, שכולל פיטורים של 350 עובדים. לדברי החברה, הפיטורים הם "שלב נוסף בתהליך הרה-ארגון והמיקוד העסקי בישראל, שמטרתו לחזק את התחרותיות של אתריה בארץ תוך ביצור מעמדם ומרכזיותם גם בעתיד".