כ-150 עובדים במפעל "חיפה כימקלים צפון" מפגינים היום (ראשון) משעות הבוקר בכניסה למפעל, ומונעים את כניסתם של עובדי הקבלן שאמורים להחליף אותם בביצוע הפעולות לסיום העבודה באתר. העובדים מסרבים להתייצב להליכי השימוע לפני פיטורים שאליהם זומנו על ידי ההנהלה, בעקבות ההחלטה על סגירת המפעל. מהחברה נמסר בתגובה כי "ההנהלה מבינה ללב העובדים. הפיטורין אינם גזירת גורל, אך לא נותרה בידה ברירה".בתוך כך, ארגון "כח לעובדים" המאגד את עובדי חיפה כימיקלים צפון הודיע שבית הדין לעבודה בעיר הורה להנהלת החברה להימנע מנקיטת כל פעולה המקדמת תהליכי פיטורים לעובדיה, עד לדיון שיתקיים בבית הדין ביום שלישי.לטענת נציגי החברה, האחראי למשבר שהביא להחלטת לסגור את המפעל הוא ראש עיריית חיפה יונה יהב, שמנע הוצאת רישיון לצינור שאמור להוביל אמוניה מהמפרץ בחיפה אל המפעל. "צר לנו שוועד עובדי הצפון לא מפנה את מאבקו אל יונה יהב - האדם היחיד שיכול להציל את מקום עבודתם".הפגנת עובדי חיפה כימיקלים, הבוקר (צילום: ארגון "כוח לעובדים")מטעם חברת חיפה כימיקלים נמסר עוד כי היא שילמה משכורות לעובדיה במשך חמישה חודשים, שבהם הושבתה העבודה במפעל. עוד נאמר בהודעה כי "הממשלה החליטה על פתרון לאספקת אמוניה, שהוגדר על ידי כל המומחים וגורמי הבטחון כבטוח ביותר. אף על פי שהממשלה הגיעה להחלטה, ראש עיריית חיפה החליט למנוע מהממשלה ומהתעשייה ליישם את הפתרון. בניגוד לכל ראש עיר אחר בישראל שנלחם על פרנסת עובדיו, יונה יהב כפה על חיפה כימיקלים ועל עובדיה פיטורים וגורלם נמצא אך ורק בידיו".בשבוע שעבר הודיעה הנהלת חיפה כימיקלים לעובדים על החלטתה להפסיק את פעילות האתר, שבו מועסקים כ-400 עובדים. ההחלטה התקבלה בעקבות המחלוקות בין המשרד לאיכות הסביבה לעיריית חיפה בכל הנוגע לחלופה לאספקת האמוניה למפעל. זאת, בשל הוראת בית המשפט לרוקן את מכל האמוניה שבמפרץ חיפה, שנדחתה עד 18 בספטמבר.בהנהלת חיפה כימיקלים החליטו שלא להותיר את עובדי המפעל בצפון במצב של חוסר ודאות לגבי עתידם, ולכן החלו היום בפועל את הליך הפיטורים. לעובדים הוסבר כי בסוף החודש הנוכחי יפוג היתר הרעלים ורישיון העסק של המתקן, וכי אין כוונה לחדשו.הפגנת עובדי חיפה כימיקלים, הבוקר (צילום: ארגון "כוח לעובדים")בתגובה להודעה על זימון העובדים לשימוע, נמסר מעיריית חיפה כי "שפת האיומים וההתנהלות הכוחנית של בעלי ומנהלי חיפה כימיקלים מוכרת לנו היטב זה שנים, והודעתם היום על סגירת המפעל היא המשך של ההתנהגות הכוחנית והשימוש הנלוז בעובדים כדי להפעיל לחץ על הממשלה."לא יעלה על הדעת שבעלי המפעל שנמצאים בתוך תהליך שמובילה הממשלה ביחד עם כל הגורמים, בניסיון למצוא פתרון, תנקוט בצעד שכזה במגמה להפעיל לחץ על הניסיון למצוא פתרון. לא נשתף פעולה במצב בו בעלי החברה מצמיד אקדחים לרקותיהם של שרי הממשלה הרלוונטיים ולראשיהם של העובדים".