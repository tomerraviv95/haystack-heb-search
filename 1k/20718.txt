ראש ארגון הפשע אסי אבוטבול ממשיך להסתבך. היום (שלישי) הותר לפרסום, כי היחידה הארצית של המשטרה עצרה את אבוטבול, בחשד למעורבות ברצח שבוצע לפני 18 שנה.ביום רביעי האחרון ביקשה המשטרה להאריך את מעצרו של אבוטבול, שכבר עצור למעלה מ-50 ימים בחשד לרצח פרקליטו, עורך הדין יורם חכם. זאת בעקבות מידע חדש שהתקבל ביאחב"ל בנוגע למותו של ארתור רוזן ב-1999, והביא להתפתחות בחקירה.גופתו של רוזן נמצאה כשהיא מוטלת בצד כביש 2, סמוך לאור עקיבא. תחילה נפתחה חקירה בחשד לתאונת דרכים, אך בעקבות ממצאים שאותרו, עלה החשד כי הקורבן נרצח. כעת נעצר אבוטבול בחשד למעורבות באירוע.אבוטבול כבר מרצה עונש כבד של 18 שנות מאסר, לאחר שהורשע בשורת עבירות, בהן ניהול ארגון פשע. עונשו נקבע בשנת 2011 על ידי בית המשפט העליון, שהחמיר את פסיקת המחוזי ששלח אותו לכלא ל-13 שנה.