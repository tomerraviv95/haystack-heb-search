בית המשפט העליון של פקיסטן פסק היום (שישי) כי ראש הממשלה, נוואז שריף, יודח מתפקידו עקב עבירות שחיתות. העבירות של שריף ושלושת ילדיו נחשפו במסמכי פנמה שהודלפו בשנה שעברה. צוות השופטים חקר את הקשרים של שריף לבעלות על חשבונות בנק ונכסים שמוחזקים לכאורה על ידי ילדיו מחוץ לפקיסטן. הנכסים לא לא נכללו בהצהרת ההון של המשפחה ונחשפו בהדלפת הענק של מסמכי פנמה באפריל 2016. שמו של שריף לא הוזכר במסמכים אך לאחר חקירה הכריז בית המשפט כי הוא ומשפחתו מואשמים בשחיתות.שריף הוא אחד האנשים העשירים בפקיסטן וקשירת שמו למסמכי פנמה הביאה להפגנות ענק ברחבי המדינה. המפגינים, מגובים בכוחות אופוזיציה, קראו לחקור את ראש הממשלה וילדיו בנוגע לחשבונות הבנק השייכים להם. כעת, לאחר שהודח, תמנה מפלגת השלטון ראש ממשלה זמני עד לבחירות שצפויות להיערך באפריל 2018. על שריף נאסר להוביל את מפלגתו וכמו כן, לכהן בתפקידים פרלמנטריים. זו הפעם הראשונה בהיסטוריה של פקיסטן בה מנהיג מודח מתפקידו לאחר הליך משפטי.