על רקע פיטוריהם הצפויים של 1,200 עובדי חיפה כימיקלים, הבוקר (ראשון) נודע כי נבחן פתרון אפשרי להמשך פעילותו של מפעל החברה בדרום. על פי המתווה, יובאו מיכלי ענק ובהם כמה טונות של אמוניה אל המפעל שבמישור רותם.בחיפה כימיקלים מסרו כי אם אכן יינתנו כל האישורים שיאפשרו להזמין את המיכלים, ניתן יהיה להקפיא את הפיטורים במפעל בדרום עד לבדיקת חלופה. למרות זאת, החברה לא הצליחה בינתיים לאתר כמות מספקת של איזוטנקים להפעלת המפעל. בנוסף, גם אם יתקבל היתר רעלים מתאים בשבוע הקרוב, המיכלים לא צפויים להגיע לפני אמצע החודש הבא.בתוך כך, הבוקר צפויים עובדי חיפה כימיקלים להתייצב לדיון בעניין החברה שייערך בוועדת הכספים של הכנסת החל מ-10:00. עם סיומו, יגיעו העובדים למחות מול בית ראש הממשלה בדרישה למצוא פתרון ולמנוע את פיטוריהם.ביום רביעי האחרון הודיעה הנהלת חברת חיפה כימיקלים כי החליטה לסגור את החברה, ולפיכך היא נאלצת לפטר את כל 1,200 עובדיה בצפון ובדרום. זאת, על רקע סוגיית פינוי מכל האמוניה שברשותה ממפרץ חיפה.