כשנה וחצי לאחר שירה למוות במחבל בחברון, ובתום משפט מתוקשר, התייצב הבוקר (רביעי) החייל המורשע אלאור אזריה בכלא 4 שבבסיס צריפין. אזריה יחל לשאת בעונש שהטיל עליו בית הדין הצבאי, מאסר של שנה וחצי בגין עבירת הריגה. עשרות בני משפחה, חברים ותומכים ליוו את אזריה בשיירה ארוכה בדרך לכלא, חסמו את התנועה לזמן קצר והשמיעו קריאות עידוד."זה יום עצוב למדינת ישראל, יום עצוב לצה"ל ויום עצוב ל-90%-85% מאזרחי ישראל", אמר הבוקר עורך דינו של אזריה, יורם שפטל. מנגד, לדבריו, "זהו יום שמחה לאויב הערבי, ולכן גם יום שמחה לתקשורת הישראלית. מעולם במדינת ישראל לא נכנס אדם לכלא כש-90% מהאוכלוסיה מצרים על כך - ובדיוק מהסיבה הזו התקשורת הישראלית שמחה על כך".אחד המשתתפים בשיירת התמיכה באזריה, אבישי מסורי, סיפר לכאן 11: "אני מכיר את אלאור מהיום הראשון שלו. כואב לי על המשפחה, שאותה אני מכיר מרמלה יותר מ-40 שנה. זו משפחה לתפארת. כל מה שנעשה לילד הזה, שהוא הילד של כל עם ישראל - לא מגיע לו. כואב לי לראות את העוול הזה".גם דוד שובט הביע תמיכה בחייל המורשע: "אני מכיר את האופי ואת הערכים שלו. זה ילד שאני מאחל לכל אוהביי. אלאור עשה בשטח את הדבר הנכון, הוא לקח אחריות ושם אצבע על החור בסכר. הוא מנע להרגשתו אסון גדול, אבל העולם כולו התרשם מסרטון מגמתי וערוך של 'בצלם'".במקביל לתחילת מאסרו, אזריה ימתין להחלטת הרמטכ"ל אם להפחית את העונש, לאחר שכבר הגיש בקשה נושא. אמש דחה בית הדין לערעורים את בקשתו של אזריה לעכב את ביצוע עונש המאסר, שנגזר עליו בגין הריגת מחבל מנוטרל.אזריה הגיע אתמול לדיון ביחד עם בני משפחתו ומלווה בחברים. תחילה דחו השופטים את החלטתם בכמה שעות, ורק אחר הצהריים הודיעו על דחיית הבקשה. סנגורו של אזריה, עו"ד יורם שפטל, טען בפתח הדיון כי ״החייל הודיע שאין בכוונתו להגיש בקשת רשות ערעור. מרגע זה פסק הדין חלוט והרמטכ"ל יכול לדון בהמתקת העונש". נשיא ביה"ד סבור כי "זו לא ההגדרה בחוק" וכי יש "שאלה מינהלית איזה סמכות יש לביה"ד להחליט?"התובע, סא"ל במיל' נדב וייסמן, ביקש לדחות את הבקשה ואמר כי יש אבחנה ברורה והפרדה שצריכה להיעשות בין משפט ובקשת החנינה: "האם מבקש יכול לחלוט במו ידיו את פסק הדין בכך שיודיע שלא יערער? פסק הדין יהפוך חלוט רק ב-7.9 ואין מקום לעכב את ביצוע העונש". לטענתו, "אין סמכות לבקש, לא מן הראוי ולא מן הדין לבקש". בצאתם מהדיון אמר אביו של אלאור, צ'רלי אזריה כי ״כל הפרסומים כאילו יש מערכת יחסים עכורה בין המשפחה לבין עורכי הדין אינם נכונים. שפטל הוא חלק מהשבט ויכול להחליף את שם המשפחה לאזריה". עו"ד שפטל אמר: ״אם בסוף בית הדין יחליט לדחות את הבקשה אלאור אזריה ילך לכלא בראש מורם ואני אלווה אותו".בפרקליטות התנגדו לבקשה של אזריה לדחות את העונש, וטוענים כי אין הצדקה לקבלה "לאור מעשי המבקש; נסיבות הרשעתו; ומאזן האינטרסים הצריכים לעניין".לקראת סוף השבוע שעבר, הגיש אזריה בקשה לרמטכ"ל, גדי איזנקוט, שימתיק את עונשו. ואולם, בסמכותו של הרמטכ"ל לקבל את הבקשה רק החל מה-7 בספטמבר, כחודש לאחר תחילת המאסר.במכתב לרמטכ"ל כתב אזריה: "אני רוצה לחזור לחיים רגילים, לשקם את חיי ואת חיי משפחתי". על הירי במחבל כתב כי "לו ידעתי מראש את שהתברר בדיעבד, שעל גוף המחבל לא היה מטען חבלה – לא הייתי יורה בו".בנוסף, בנימוקים לבקשה ציין אזריה כי אביו לקה בשבץ מוחי מאז המשפט בעניינו, וכי אמו הגיעה למצב של תת-משקל. הוא הזכיר כי אביו שירת במשטרה במשך 30 שנים בהצטיינות. "אני אמור להמשיך את חיי עם כתם גדול של הרשעה בהריגה, שיפגע בי ולא יאפשר לי לעבוד בעבודות ממשלתיות", נכתב עוד בפנייה לאיזנקוט.