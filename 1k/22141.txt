ארצות הברית וצרפת מנהלות מגעים באשר להרחבת סמכויות כח יוניפי"ל הפועל בלבנון. הערב (שלישי) נחשף בחדשות הערב בכאן 11 כי בשעות האחרונות חלה התקדמות משמעותית במגעים אלו.על פי ההסכם המסתמן, כוחות יונפי"ל יוכלו להיכנס לסריקות בכפרים שבהם שולט חיזבאללה. עד כה, בכל פעם כשכוחות האו"ם ניסו להיכנס לכפרים, הם נתקלו בהתנגדות חיזבאללה והיו נסוגים מיד. ההסכם יכלול התייחסות לכך כי במידה וחיזבאללה ימנע את כניסת הכוחות לכפרים, פעולה זו תיחשב כהפרה באו"ם.ההחלטה - שהתקבלה לאחר מגעים שהוביל שגריר ישראל לאו"ם, דני דנון, מול שגרירת ארצות הברית באו"ם, ניקי היילי, ומול לשכת מזכ"ל האו"ם, אנטוניו גוטרש -  צפויה להתקבל באו"ם ככל הנראה מחר בלילה.אתמול ביקר בישראל גוטרש ונועד עם ראש הממשלה, בנימין נתניהו, ועם נשיא המדינה, ראובן ריבלין. במהלך הפגישה, התלונן נתניהו באוזניו של גוטרש על כך שהאו"ם לא מונע ולא מתייחס להברחות נשק לחיזבאללה בלבנון, ואמר כי הבעיה הכי דחופה שעומדת בפנינו היא חיזבאללה וסוריה.