משפחתו של אברה מנגיסטו, הישראלי המוחזק ברצועת עזה זה כשלוש שנים, תקיים הערב (ראשון) עצרת בתל אביב בקריאה להשבתו. בעצרת צפויים להופיע שורה של אמנים לאות הזדהות עם מאבקה של המשפחה."זה מסר לראש הממשלה ולשרים – לא ניתן להפקיר את אברה", אמר אילן, אחיו של מנגיסטו. "אנחנו ניאבק שיחזור הביתה. זו חובת המדינה, והגיע הזמן שזה לא יישאר רק בגדר סיסמה ושיעשו את זה. אני סומך על הציבור שיבוא לתמוך".העצרת תחל בשעה 20:00 בכיכר הבימה שבתל אביב. את האירוע תנחה העיתונאית מיקי חיימוביץ' ויופיעו בו אמנים כמו עלמה זהר, אסתר רדא ולהקת קפה שחור חזק. משפחתו של מנגיסטו קראה לציבור להגיע ולהביע הזדהות עם הקריאה לשחררו.בשבוע שעבר נפגש אילן מנגיסטו עם מזכ"ל האו"ם, אנטוניו גוטרש, שביקר בישראל. בראיון לכאן ב', מתח מנגיסטו ביקורת נגד התעלמות הממשלה מאחיו, ואמר כי המקרה כלל לא זוכה להתייחסות במגעים להסכמים עם חמאס להחזרת נעדרים ושבויים אחרים."מדובר באזרח חף מפשע שלא קשור לסכסוך ומוחזק בניגוד לכל האמנות והחוקים שהם קבעו", אמר מנגיסטו. "לא ייתכן שהאו"ם כל היום יעסוק בזכויות הומניטאריות של רצועת עזה ותושבי עזה, וכשזה מגיע למקרה ההומניטארי של ישראל יש פה חוסר צדק וחוסר הגינות והדדיות".