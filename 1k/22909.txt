בכיר במשרד החוץ המצרי אמר היום (חמישי) לאתר החדשות אל-חליג' און ליין כי ישנה תכנית חדשה להסדר במזרח התיכון בהובלתו של נשיא מצרים עבד אל פתאח א-סיסי.על פי הדיווח, התכנית עוסקת תחילה בהשגת פיוס פנים פלסטיני ובהסרת איומי הטרור מרצועת עזה נגד ישראל. לאחר מכן ידונו דרכים להתנעת תכנית להסדר כולל באזור, ובשלב השלישי והאחרון יהיה נרמול יחסים של המדינות הערביות עם ישראל.הגורם המצרי הוסיף כי מדינות ערביות רבות שואפות לנרמול יחסים מדיניים וכלכליים מלאים עם ישראל, אך הסוגיה הפלסטינית מהווה מכשול לצעד כזה.באמצע חודש דצמבר מתוכננת להתכנס ועידת פסגה בשארם א-שייח ובה ישתתפו משלחות ערביות ובינלאומיות רבות. בדיווח מצוין כי ירדן ומשלחות ישראלית ואמריקנית עבדו על התכנית במפגשים סודיים שנערכו בקהיר, בעמאן ובוושינגטון. יושב ראש הרשות הפלסטינית מחמוד עבאס עודכן אישית בתכנית.צפויות להתקיים פגישות נוספות שבהן תשתתף גם משלחת פלסטינית, ובראשה יעמדו בכיר אש"ף סאאב עריקאת וראש המודיעין הפלסטיני מאג'ד פרג'. בפגישות אלה ייעשו תיקונים אחרונים לתכנית לפני שתוצג רשמית ויוכרז משא ומתן לשלום. לדיווח של אל חליג' און ליין אין אישור ממקורות אחרים.