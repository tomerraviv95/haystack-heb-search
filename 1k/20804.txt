ארצות הברית ביטלה את איסור העלאת מחשבים ניידים לטיסות ממדינות במזרח התיכון ובצפון אפריקה לשטחה - כך אישרה הלילה (חמישי) המחלקה לביטחון המולדת. האיסור היה תקף לעשרה נמלי תעופה, האחרון שבהם בריאד בירת ערב הסעודית.  האיסור נכנס לתוקפו במרץ האחרון. ארצות הברית אסרה על העלאת מכשירים אלקטרוניים לטיסות היוצאות מעשרה נמלי תעופה במזרח התיכון ובצפון אפריקה, לאור חששות ומידע מודיעיני על ניסיונות להטמין בהם מטעני נפץ. האיסור על כניסת אזרחי שש מדינות בעלי רוב מוסלמי -  איראן, לוב, סומליה, סודאן, סוריה ותימן - נותר בעינו, אף שהוגבל לאחר דיונים ערים במערכת המשפט בארצות הברית.האיסור בוטל לאחר שנציגים אמריקניים ביקרו בעשרת שדות התעופה במצרים, מרוקו, ירדן, איחוד האמירויות, סעודיה, כוויית, קטר וטורקיה בשבועות האחרונים, כדי לוודא שסידורי הביטחון החדשים עליהם הוכרז בחודש שעבר יושמו.ארצות הברית הוציאה הודעה מעודכנת לחברות תעופה ברחבי העולם בתגובה לבקשות להבהיר את צעדי הביטחון המתוכננים להתחיל השבוע. הדרישות החדשות כוללות בידוק מוגבר של נוסעים בשדות תעופה, פרוטוקולי אבטחה מוגברים סביב מטוסים ואזורי נוסעים וכן הרחבת השימוש בכלבי גישוש.צעדים אלו משפיעים על יותר מ-300 אלף נוסעים מדי יום, המגיעים לארצות הברית בכ-2,000 טיסות של 180 חברות תעופה הטסות מ-280 נמלי תעופה ב-105 מדינות. חברות תעופה שלא יעמדו בדרישות הבטיחות החדשות עלולות לעמוד בפני איסור מחודש של נשיאת מכשירים אלקטרוניים בטיסות.בריטניה ממשיכה לאכוף איסור דומה על העלאת מכשירים אלקטרוניים בטיסות מטורקיה, לבנון, ירדן, מצרים, תוניסיה וסעודיה.