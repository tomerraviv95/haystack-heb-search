בית משפט ברוסיה גזר היום (חמישי) 20 שנות מאסר על זאור דדאייב, שהורשע ברצח מנהיג האופוזיציה בוריס נמצוב לפני שנתיים. ארבעה בני אדם נוספים, כולם ממוצא צ'צ'ני, שהורשעו כשותפיו לפשע נדונו לתקופות מאסר שבין 11 ל-19 שנים.אותו בית משפט הרשיע בחודש שעבר את החמישה ברצח נמצוב. על פי פסק הדין, הם ביצעו את הרצח תמורת תשלום של 15 מיליון רובל (250 אלף דולר). בני בריתו של הפוליטיקאי אמרו, כי החקירה היתה טיוח והאנשים שהורו על הרצח נותרו חופשיים.נמצוב, לשעבר סגן ראש ממשלת רוסיה, היה ממתנגדיו הקולניים ביותר של פוטין. הוא נרצח בפברואר 2015 במוסקבה, כאשר טייל עם בת זוגו על גשר שצופה על הקרמלין.דדאייב, שנשלח היום לכלא, היה בעברו חייל בצבאו הפרטי של נשיא צ'צניה, רמזאן קדירוב, המקורב לפוטין. בעבר טענה המועצה לזכויות אדם ברוסיה, כי דדאייב הודה ברצח לאחר שעבר עינויים קשים.