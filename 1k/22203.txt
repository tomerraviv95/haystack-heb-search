בית המשפט העליון דחה היום (חמישי) עתירה להכרה בנישואים אזרחיים בין בני זוג הומואים ולסביות, בטענה כי הדבר נתון להחלטת הכנסת.השופט אליקים רובינשטיין כתב בפסק הדין כי "העותרים מבקשים כי ניצור על דרך הפסיקה סטטוס חדש, ונכיר בנישואין אזרחיים בין בני זוג בני אותו מין. אך יצירה זאת, כאמור, נתונה לפתחו של המחוקק. נושא כמו נישואי בני זוג בני אותו המין שהוא כבד וטעון – וייאמר גלויות, גם במישור הדתי, ומדינת ישראל היא מדינה יהודית ודמוקרטית – מצריך הכרעת מחוקק".בחודש שעבר קמה סערה ציבורית בעקבות הודעת משרד המשפטים ומשרד הרווחה לבג"ץ כי המדינה מתנגדת לאפשר אימוץ לזוגות חד-מיניים. לדברי המדינה "הוחלט, על דעת גורמי המקצוע במשרד העבודה והרווחה, שלא לפעול, לעת הזו, לשינוי הדין הקיים".לפי תשובת המדינה, עמדת גורמי המקצוע במשרד הרווחה היא כי "ילד הנמסר לאימוץ נושא תחושה של חריגות, רצוי ככל הניתן להימנע מהעמסת 'מטען' נוסף על הילד, בדמות השמתו בתא משפחתי שנתפס בחברה הישראלית היום עדיין כתופעה חדשה ושונה". בתשובה נכתב כי "אין בעמדה זו להטיל דופי בהורות חד-מינית", אלא שבנושא הרגיש והמורכב "נושא הלגיטימציה החברתית הוא רלוונטי לעניין".שלשום, משרד הרווחה הודיע כי הוא חוזר בו מעמדתו וכי הוא כן תומך במהלך. סמנכ"לית משרד הרווחה, איריס פלורנטין, הסבירה אתמול בראיון לכאן ב' שהתברר להם כי החברה הישראלית ליברלית יותר משחשבו תחילה. "אני חושבת שמשרד יודע להסתכל על מציאות חברתית ולהתאים את העבודה - זה בהחלט מעורר השראה וכבוד", אמרה. 