בית משפט השלום בראשון לציון האריך אחר הצהריים (חמישי) בשישה ימים את מעצרו של דוד שרן, ראש לשכת ראש הממשלה לשעבר החשוד בלקיחת שוחד בפרשת הצוללות. מעצרו של היועץ האסטרטגי צחי ליבר - שהודה בחקירתו כי העביר כסף מעד המדינה מיקי גנור אל שרן - הוארך גם כן בשישה ימים. שרן חשוד כי פעל לקידום עניינו של גנור בממשלה, תוך שהוא קיבל כסף עבור פעולות אלו. כמו כן, שרן חשוד בביצוע פעולות להסוואת מסלול העברת הכספים וכן בשיבוש הליכי חקירה. השופטת עינת רון ציינה בהחלטתה כי "היחידה החוקרת אספה חומר רב היקף בפרשה המסועפת ומאז הדיון במעצרו האחרון נאסף חומר חקירה רב מאוד, וחלו התפתחויות לגבי מעורבים רבים לרבות החשוד שלפניי. נאסף חומר חקירה שיש בו לחזק החשד באופן משמעותי".על עילת השארתו במעצר אמרה השופטת כי "בהתחשב בהיקף החשדות והמעורבים הרי שהחקירה ניתנת לשיבוש באופן כזה שלא ניתן להסתפק בחלופת מעצר. בעניינו של חשוד זה קיים גם חשש ספציפי לשיבוש". יאיר רגב, עורך דינו של היועץ האסטרטגי צחי ליבר, שנעצר בתחילת השבוע בחשד שהעביר כספים בין גנור לשרן, טען בדיון כי מרשו הודה בחקירה שהעביר כסף מנציג המספנה הגרמנית גנור אל שרן, אולם לא ידע שהדבר קשור לקידום עסקת הצוללות. "הוא סיפר בגילוי לב שהוא העביר כסף - אבל לא ידע שמדובר בכספי שוחד. לא היתה לו מודעות", אמר רגב. עורך הדין הוסיף כי עבירת תיווך לשוחד מתייחסת לחשוד שיודע שפעולתו נעשית כדי להניע עובד ציבור לבצע עבירה, כך שהמקרה של מרשו אינו רלוונטי. לדברי רגב, "חלקו שולי וזניח יחסית לאנשים שהם עובדי ציבור ויכולים להשפיע על קבלת ההחלטה ליצירת עסקה כזאת גדולה בפטור במכרז. מצאו מיליון פטנטים כדי להעביר כסף לאנשי ציבור בהסוואות אחרות. מרשי, בגלל חברותו עם שרן ביקש ממנו שרן: 'תלך לאדון גנור ותקבל ממנו את הכסף ותעביר לי'. האנשים שבאמת השפיעו על קבלת המכרז הם בבתיהם ויש כאלה שלא נעצרו אפילו".השופטת רון החליטה לבסוף להאריך את מעצרו של ליבר, וציינה כי "בחומר החקירה יש לחזק את החשדות נגד החשוד - בניגוד לסברה של עורך דינו".