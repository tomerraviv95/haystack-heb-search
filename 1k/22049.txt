ארגון FARC הקולומביאני, שחתם בשנה שעברה על הסכם שלום עם הממשלה בבוגוטה, צפוי להשלים היום (ראשון) את מתיחת הפנים שלו ולהכריז על הקמת מפלגה. הסכם השלום בין ארגון השמאל לשלטון הקולומביאני הגיע לאחר עשרות שנים של לחימה, שגבתה חייהם של יותר מ-220 אלף בני אדם.נציגי הארגון מקיימים השבוע כינוס בן שישה ימים, שיגיע לשיאו עם ההכרזה על ייסוד המפלגה החדשה. היא צפויה להתמודד כבר במערכת הבחירות שתיערך בשנה הבאה. "אנחנו מוכרחים להכריז על דפוס הפעולה שלנו", הסביר חבר המזכירות בארגון, פסטור אלאפה. "אנחנו רוצים ליצור מיזוג פוליטי גדול שיגדיר מחדש את גבולות השמאל".למפלגה החדשה עדיין לא נבחר שם, אך התקשורת במדינה הדרום אמריקנית דיווחה כי היא עשויה להיקרא "הכוח המהפכני האלטרנטיבי של קולומביה", ובקיצור FARC. כמו כן, לא ברור אם היא תתמודד בשנה הבאה במקביל גם בבחירות לנשיאות וגם בבחירות לבית הנבחרים, או שמא רק באחד מהמוסדות. בארגון כבר הבהירו לקראת ההכרזה על המפלגה כי הם יהיו "פתוחים להקמת קואליציות".במסגרת הסכם הפיוס שנחתם בשנה שעברה, הכריז פארק על הפיכתו מארגון גרילה לארגון אזרחי לכל דבר. מרבית מפעיליו האסורים קיבלו חנינה מהנשיא, חואן מנואל סנטוס, ובשלב מאוחר יותר גם הורשו להשתלב בפעילות פוליטית בקולומביה. מנגד, הארגון התפרק מנשקו ומסר לידי האו"ם יותר מ-8,000 כלי נשק.הסכם הפיוס הובא למשאל עם בקולומביה ואושר ברוב עצום, כשפחות מ-1% מכלל המצביעים מתנגדים לו. הוא שם סוף לסכסוך שנמשך יותר מ-50 שנים, מאז הקמת FARC. הממשלה בבוגוטה הבטיחה שהארגון יקבל מכסה אוטומטית של עשרה מושבים בקונגרס עד לשנת 2026. למרות זאת, פרשנים פוליטיים בקולומביה העריכו כי למפלגה שיקים פארק ייקח זמן רב לגייס לעצמה בסיס בוחרים משמעותי.