קוריאה הצפונית איימה היום (חמישי) שתגיב "בצעדים עוצמתיים משלה" לאיומי הסנקציות מצד ארצות הברית והאיחוד האירופי, שהגיעו בעקבות הניסוי הגרעיני האחרון של פיונגיאנג. נציגים מטעם המדינה, המשתתפים בוועידה כלכלית שנערכת בימים אלה במזרח רוסיה, כינו את איומי הסנקציות "מזימה ברברית".הנציגים הצפון-קוריאנים האשימו את קוריאה הדרומית ואת יפן כי הן מנצלות את הוועידה, שמתכנסת בעיר ולדיווסטוק, עבור "משחק פוליטי מלוכלך", במקום לדון בשיתוף פעולה כלכלי. "נשיב למזימת הסנקציות הברברית הזו וללחץ של ארצות הברית בצעדים עוצמתיים משלנו", הם הוסיפו.נשיא רוסיה, ולדימיר פוטין, הגיע לוועידה הכלכלית בוולדיווסטוק ונדרש אף הוא למתיחות הגוברת בין פיונגיאנג לבין וושינגטון. פוטין הזהיר כי אסור שהעימות עם קוריאה הצפונית יגלוש לאמצעים צבאיים, משום שהדבר עלול להתדרדר עד כדי מלחמה גרעינית. "אי אפשר לפתור את זה באמצעים שאינם דיפלומטיים", אמר פוטין.מוקדם יותר היום הודיעה שרת החוץ של האיחוד האירופי, פדריקה מוגריני, כי האיחוד נערך להרחיב את הסנקציות נגד קוריאה הצפונית בעקבות ההסלמה האחרונה והניסוי הגרעיני שביצעה. לדבריה, הנושא יעלה בפגישה שנערכת היום באסטוניה בינה לבין שר ההגנה של האיחוד, וכבר בימים הקרובים תונח הצעה חדשה."אנחנו מתמודדים היום מול איום ברמה אחרת", אמרה מוגריני לכתבים לפני הפגישה. "ברור לחלוטין שזה איום על השלום והביטחון העולמי. אני מתכוונת להציע לשרי האיחוד להדק את הלחץ הכלכלי שלנו על קוריאה הצפונית". השרה הוסיפה כי האיחוד האירופי יישר קו בנושא עם החלטות שתקבל מועצת הביטחון של האו"ם.נשיא קוריאה הדרומית, מון ג'אי יין, משתתף אף הוא בפורום בוולדיווסטוק, שם הפציר ברוסיה לתמוך בסנקציות נגד פיונגיאנג. ג'אי יין דיבר במסיבת עיתונאים בשולי הפורום הכלכלי, והביע תקווה כי מוסקבה "תמשיך את תמיכתה בסנקציות נגד קוריאה הצפונית".