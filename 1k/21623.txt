כביש 4 באזור מחלף שמואל לכיוון צפון נפתח לפנות בוקר (שלישי) לתנועה שעות לאחר קריסת גשר רמת אלחנן. הגשר, המיועד להולכי רגל, קרס בסביבות השעה 20:00 בערב והביא להשבתת התנועה עד השעה 04:30 לפנות בוקר.הנהג שנהרג בתאונה הוא אליחי תדירי, תושב חולון בן 58. מותו נקבע בזירה בתום ארבע שעות של מאמצי חילוץ. מתיעוד שפורסם הבוקר ממצלמה שהותקנה במכונית של נהג שעבר במקום עולה כי תדירי נסע עם המנוף לא מקופל - ולכן פגע בגשר. להערכת המשטרה, הגשר קרס עקב פגיעת המנוף. "חשוב להדגיש כי תחקיר ראשוני של האירוע על ידי גורמים מומחים קבע כי עוצמת הפגיעה הרבה היא זו שגרמה להפלת הגשר", נכתב בהודעת המשטרה. הכביש נפתח לתנועה לאחר אישור מהנדסי גשרים ותשתיות במקום, שלפי המשטרה ערכו את כלל הבדיקות הנדרשות. מנכ"ל חברת נתיבי ישראל, ניסים פרץ, האשים את הנהג בקריסת הגשר. בשיחה עם ורד יפתחי-גרין ב"כאן רשת ב" הוא אמר כי הבעיה אינה בגשר, אלא בנהג משאית המרשה לעצמו לנסוע כשזרוע המנוף במשאיתו פתוחה. הוא הדגיש כי אף שמדובר בגשר ישן יחסית, משנות ה-70, הוא מתוחזק היטב ולפני כארבעה חודשים נבדק ונמצא תקין לחלוטין.(צילום: מוטי קרליץ, פלאש 90)