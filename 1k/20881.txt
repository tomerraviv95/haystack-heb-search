ארגון "המדינה האיסלאמית" (דעאש) פספס הזדמנות לשים ידיו על חומרים רדיואקטיביים שהיו מאפשרים לו לייצר פצצה גרעינית, כך חשף היום (ראשון) ה"וושינגטון פוסט". לפי הדיווח, בזמן ההשתלטות של דאעש על העיר מוסול שבעיראק בשנת 2014, היה באוניברסיטה בעיר מצבור של איזוטופ רדיואקטיבי מסוג קובלט-60, בתוך מכונות לריפוי סרטן, אשר אפשר היה להשתמש בו לייצר "פצצה מלוכלכת".פצצה מלוכלכת היא פצצה רגילה שמוסיפים לה חומר רדיואקטיבי או פסולת גרעינית על מנת לייצר קרינה רדיואקטיבית ולגרום לזיהום ולבהלה. הימצאות החומר המסוכן במוסול הייתה ידועה לסוכנויות הביון המערביות שעקבו בדאגה. החששות התגברו כאשר בסוף 2014 בכירים בארגון התרברבו שהשיגו חומר רדיואקטיבי. בראשית 2017 שוב התעוררה דאגה רבה כשהטרוריסטים השתלטו על המעבדות בקמפוס במטרה לייצר סוגי נשק חדשים. בוושינגטון ערכו חישובים לגבי עוצמת החומר והנזק שהוא עלול לגרום. הפרטים נשמרו בסוד בשל האפשרות שבדאעש לא מודעים לכך שהחומר נמצא בהישג ידם.לאחרונה שוחררה מוסול על ידי צבא עיראק, והחומר המסוכן נמצא ביחידת אחסון באוניברסיטה, כשהוא עדיין בתוך המכונות. נראה כי איש לא נגע בחומר. המכונות יצאו משימוש לפני כמה שנים ומומחים משערים כי גם אם ידעו בדאעש על הפוטנציאל, הם נתקלו במחסום מעשי - כיצד להסיר את שכבות המגן מבלי לחשוף עצמם לפרץ קטלני של קרינה. הסכנה טרם חלפה ובכירים אמריקניים ביקשו לא לחשוף את מיקומו הנוכחי של החומר. הם גם הודו כי הסכנה רחבה בהרבה, ציוד דומה קיים במאות ערים ברחבי העולם, חלקן באזורי סכסוך. 