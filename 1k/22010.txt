אדם שתקף אמש (שישי) שני שוטרים ליד ארמון בקינגהם שבלונדון צעק כמה פעמים "אללה אכבר" – כך מסרה היום משטרת בריטניה.  בהודעת המשטרה נמסר כי האיש, אזרח בריטי בן 26, שנעצר ונחקר ביחידה למלחמה בטרור, עצר עם מכוניתו לפני טנדר משטרתי. לאחר מכן, שלושה שוטרים לא חמושים שהיו במקום התעמתו עמו, והוא שלף סכין ארוכה.הם השתלטו עליו לבסוף לאחר שריססו לעברו גז פלפל. "השוטרים פעלו במהירות לעצור אותו", נמסר. "במהלך המאבק שלושת השוטרים ספגו פציעות שטחיות". התוקף עצמו נפצע קל וטופל בבית חולים מקומי. איש מבני משפחת המלוכה לא היה בזמן המקרה בארמון בקינגהאם, מעונה הרשמי של המלכה אליזבת.במקרה אחר שהיה אמש, חיילים בלגים ירו למוות במרכז בריסל באדם שדקר אותם תוך שהוא צועק "אללה אכבר". השנים נפצעו קל ואחד מהם ירה בתוקף פעמיים. הרשויות בבלגיה הודיעו כי המקרה נחקר כפיגוע טרור, וכי התוקף הוא סומלי שהגיע למדינה ב-2004 וקיבל אזרחות בלגית לפני שנתיים.בחיפוש שנערך עליו נמצא כלי נשק מזויף וספרי קוראן. עוד נמסר כי לא ידוע אם לאיש היה קשר לארגונים איסלאמיים קיצוניים, אך הוא ביצע תקיפה בפברואר השנה. 