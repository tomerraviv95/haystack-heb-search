ראש הממשלה, בנימין נתניהו, הודיע היום (ראשון) כי בכוונתו להקים צוות שרים מיוחד לפתרון בעית המסתננים בשכונות דרום תל אביב. בפתח ישיבת הממשלה השבועית, הוסיף נתניהו כי "לא מדובר בפליטים, רובם מסתנני עבודה. אנחנו צריכים לשמור על הגבולות שלנו"."ביום חמישי ביקרתי בדרום תל אביב. נפגשנו עם תושבים ושמענו אותם", אמר ראש הממשלה בפתח דבריו. "עליתי שש קומות ביחד עם סופיה, שגרה בבניין המאוכלס כולו על ידי מסתננים בלתי חוקיים. העובדה שהיא יכולה לרדת פעם אחת ביום, וגם זה בליווי, זה בלתי נסבל. שמעתי על מצוקה אדירה"."לא מדובר בפליטים. רק מקצתם פליטים. הרוב הם מסתנני עבודה", הבהיר נתניהו. "אנחנו צריכים לשמור על הגבולות שלנו, ולכן נקים היום צוות שרים מיוחד שייפגש עם התושבים כדי להניע פתרונות מעשיים לבעיה הזו. המטרה העיקרית היא להחזיר את השכונות האלה לתושבים, ולהרחיק ממדינת ישראל מסתננים בלתי חוקיים שמקומם לא כאן".הבוקר התייחס שר הפנים, אריה דרעי, לפגישה שהוא צפוי לקיים עם שרת המשפטים בנוגע לנושא המסתננים בדרום תל אביב. "הכנו כבר הצעת חוק שאומרת שאפשר לשים כל מסתנן ללא הגבלת זמן במשמורת, עד שיחליט שהוא רוצה לצאת החוצה", אמר דרעי, "אנחנו נגדיר את ההסכמה".עוד הוסיף שר הפנים: "לא אעלה אף אחד אזוק למטוס, אבל אנחנו כבר עכשיו נתחיל לאכוף חוקי עבודה. היום המסתננים האלה עובדים ולא הפעלנו שום סנקציות או קנסות על המעסיקים. מעכשיו, כשמדובר במסתנן שלא מוכן לצאת מהארץ ועובד בישראל - נפעיל קנסות נגד המעסיק שלו בעקבות פסיקת בג"ץ".ביום חמישי קיים ראש הממשלה סיור בדרום תל אביב, בו ביקר באזור התחנה המרכזית הישנה. זאת, על רקע החלטתו האחרונה של בית המשפט העליון בעניין מבקשי המקלט. נתניהו הבטיח במהלך הסיור כי יפעל "להחזיר את דרום תל אביב לתושבים", לדבריו.בפתח הסיור חנך נתניהו תחנת משטרה חדשה ליד התחנה המרכזית הישנה ואחר כך שוחח עם תושבים. אל האוהל שהוכן לקראת בואו הוזמנו בין השאר שפי פז ומאי גולן, ממובילות מחאת תושבי האזור נגד מבקשי המקלט. בהמשך, ערך ראש הממשלה סיור קצר גם בבתי עסק סמוכים. בשבוע שעבר פסק בית המשפט העליון כי אין לבטל את ההסדר שבו יכולה המדינה להרחיק מסתננים למדינה שלישית. עם זאת, נקבע כי אי הסכמתם של המסתננים לצאת למדינה שלישית אינה מהווה עילה להחזקתם במעצר לתקופה בלתי מוגבלת, וכי ניתן לעשות זאת עד 60 יום.