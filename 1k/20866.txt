הזמר אמיר פרישר גוטמן טבע היום (שבת) בחוף לא מוכרז בעתלית, מצבו קשה.המקרה התרחש בשעות הצהריים שני קילומטרים דרומית מחוף נווה ים. פרישר גוטמן בן ה-41 נמשה מהמים כשמצבו קשה, חובשים ופרמדיקים של מגן דוד אדום העניקו לו טיפול רפואי וביצעו בו פעולות החייאה במקום. לאחר מכן הוא הובהל לבית החולים רמב"ם בחיפה כשמצבו קשה והוא עם דופק.מחקירה ראשונית של המשטרה עולה כי הוא הבחין בילדה כבת חמש נסחפת בים, ובעת שחילץ אותה בשלום הוא נקלע למצוקה בעצמו.אסף דיין, פרמדיק מד"א שהוזעק למקום סיפר כי "כשהגענו ראינו גבר ללא דופק ולא נשימה על קו החוף. אזרחים משו אותו מתוך המים והחלו בפעולות החייאה בסיסיות. אנחנו המשכנו בפעולות החייאה מתקדמות שכללו עיסויים, הנשמות, מתן תרופות ושוקים חשמליים. פינינו אותו תוך כדי החייאה לניידת טיפול ומשם לבית החולים רמב"ם שם הרופאים עדיין נאבקים על חייו".פרישר גוטמן היה חבר בלהקת הבנים הפופולרית "היי פייב". אחרי פירוק הלהקה בשנת 2000 הוא הוציא שני אלבומי סולו, השתתף בפסטיגלים ובהפקות רבות. הוא ביים במהלך השנים גם הצגות רבות, בעיקר לילדים, וכיכב במחזות הזמר "מרי לו" ו"הלהקה" של תאטרון הבימה. ב-2016 הוא אובחן כחולה סרטן ועבר סדרת טיפולים כימותרפיים ארוכה, אולם התברר כי האבחנה היתה שגויה.  במקרה אחר שאירע היום, גבר כבן 50 טבע למוות בחוף הבונים. חובש בכיר במד"א ליאור אלמקייס ופרמדיק מד"א אליק איסקימוב סיפרו: "על קו החוף בסמוך למים ראינו גבר כבן 50 מחוסר הכרה, ללא דופק וללא נשימה. ביצענו בו פעולות החייאה מתקדמות וממושכות שכללו תרופות, הנשמה ועיסויים שבסופן לא נותר לנו אלא לקבוע את מותו".