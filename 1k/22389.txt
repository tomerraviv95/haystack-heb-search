חבר הכנסת ישראל אייכלר מיהדות התורה אמר היום (רביעי) לאריה גולן בתכנית "הבוקר הזה" בכאן ב' כי הרפורמים הם כנופיה שמנסה לכפות את עמדותיה על סידורי התפילה בכותל המערבי. "הרפורמים הם כמו המורביטאת בהר הבית", תקף.לדברי הח"כ, הרפורמים מסיתים לאלימות. "לא מדובר במיליוני יהודים, מדובר בכנופיה שמקבלת כסף מהרפורמים כדי לנהל במקום הקדוש ביותר את המלחמה נגד הדת היהודית. כמו שהשייח ראאד סלאח מסית מיליון מאזרחי ישראל שהיהודים הולכים להרוס את אל-אקצא, כך קבוצה קטנה שמקבלת הרבה מאוד שנים כסף", אמר אייכלר.הביקורת של אייכלר לא דילגה גם על בג"ץ. לדבריו, השופטים עושים "פשע היסטורי של מלחמת דת בארץ ישראל. השופטים אינם שליטי המדינה. יש חוק במדינת ישראל, וכל ילד יודע את החוק הזה, שהרבנות הראשית היא הממונה על הכותל המערבי. בשום מקום בעולם, אפילו לא בחנות מכולת אין דבר כזה שמישהו נכנס ויגיד 'אני מנהל פה את העניינים'. כמו שהרחיקו אותם מההר, יש להרחיק את הרפורמים מהכותל".רב העיר ירושלים, שלמה עמאר, אמר בראיון לקלמן ליברמן ברשת ב' חזר על דבריו ולפיהם הרפורמים לא שונים ממכחישי שואה. "אני אומר שלא אנחנו המצאנו, זה כתוב במשנה ובגמרא וברמב"ם ובכל הספרים. בבית המקדש היו עזרות נפרדות. מה שהיה אחרי החורבן במלחמות שבאנו לכותל זה לא היה בידנו בכלל. אבל תמיד הייתה הפרדה, בבית המקדש אני דיברתי. יש מי שיכחיש את העובדה? אין בעולם. ומי שיכחיש את זה, כמו מכחישי שואה ויותר. כמו שהערבים היום מכחישים שהיה לנו בית מקדש בהר הבית, זה דבר שלא ראוי אפילו לתגובה, זה מה שאמרתי וגם פה אני אומר, זה לא מדובר על פלוני או על אלמוני, על חוג כזה או חוג אחר. אני אומר מי שמכחיש דבר כל כך ידוע ומפורסם ואין בו שום מחלוקת, התלמוד שלנו יש בו הרבה מחלוקות, בדבר הזה אין מחלוקת בכלל בשום פנים. היתה עזרת גברים לחוד ועזרת נשים לחוד. זה בית המקדש. תראו בכל הציורים, במסכת נידה, ברמב"ם, בכל הספרים", אמר. מנכ"ל התנועה הרפורמית, גלעד קריב, הגיב לרב עמאר ואמר כי המצב שבו ניצולי שואה רפורמים בירושלים מממנים את שכרו של האחרון הוא בלתי נסבל, וכי תיעשה פנייה לראש העיר ניר ברקת בדרישה שלא לזמן את הרב לאירועים רשמיים. "פרנסי הציבור החרדי נהנים מחסינות להסתה. הם ירדו מהפסים", אמר קריב.