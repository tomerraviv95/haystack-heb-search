העיתון א-שרק אל-אווסט, היוצא לאור בלונדון, דיווח הבוקר (חמישי) כי גורמים אמריקנים בכירים ויתרו לעמיתיהם הרוסים בעניין זהותם של הגורמים שיפקחו על הפסקת האש בדרום סוריה ובסוגיית המרחק שיימצאו בו המיליציות האיראניות מקו הגולן ומהגבול עם ירדן.גורמים דיפלומטיים מערביים מסרו לעיתון שבמהלך הפגישה שקיימו הצדדים בעמאן, בירת ירדן, הסכימו האמריקנים להצבת פקחים רוסים באזורי הפסקת האש.עוד נכתב בדיווח כי גורמים בישראל טענו שהנוכחות של הפקחים הרוסים תגביל את יכולתה של ישראל לתקוף מטרות בשטח סוריה. בדיווח נאמר כי האמריקנים הסכימו לנוכחות של המיליציות האיראניות במרחק של שמונה עד 16 קילומטרים מגבול ירדן וישראל, במקום 32 קילומטרים, כפי שהוצע בתחילה. ב-23 באוגוסט נפגש ראש הממשלה, בנימין נתניהו, עם נשיא רוסיה, ולדימיר פוטין, בסוצ'י, במטרה לנסות ולמנוע התבססות איראנית קרוב לגבול ישראל ובסוריה בכלל. בפגישה הבהיר נתניהו לעמיתו הרוסי כי ישראל לא תישאר אדישה להתבססות כוחות איראניים בסוריה."לבנוניזציה של סוריה על ידי איראן, היא קו אדום מבחינתנו", אמר נתניהו לאחר הפגישה, "צריך לעצור זאת עכשיו לפני שתפרוץ מלחמה אזורית". נתניהו ציין כי חופש הפעולה של ישראל באזור נותר בעינו.