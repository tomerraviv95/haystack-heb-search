שלושה צעירים פלסטינים בני 19-17 נהרגו היום (שישי) בעימותים עם כוחות הביטחון במזרח ירושלים. עשרות מתפרעים נפצעו במהומות שהתחדשו בשעות הצהריים בראס אל-עמוד, א-טור ובאבו-דיס במזרח ירושלים, וכן בשטחי יהודה ושומרון. במשטרה חוקרים את נסיבות האירועים. ארבעה שוטרים נפצעו באורח קל מאבנים ומזיקוקים שהושלכו לעברם, והם טופלו במקום. הצעירים פונו עצמאית לבית החולים מוקאסד במזרח העיר, שם נקבע מותם. שניים מהם הובאו למנוחות בשעות הערב. במסגרת העימותים עצרו כוחות הביטחון 17 מעורבים בהפרות הסדר. בחברון נעצרו חמישה, במעבר ניצני שלום נעצרו תשעה, בענתא נעצר אחד, באבו דיס נעצר אחד ובבית אומר נעצר מפר סדר אחד. בנוסף לכך, בשעות הערב החלו הפרות סדר אלימות לאורך רצועת עזה, ובהן משתתפים עשרות פלסטינים בכמה מוקדים, מבעירים צמיגים ומיידים אבנים לעבר הגדר ולעבר כוחות צה"ל.מוקדם יותר הסתיימו התפילות באזור הר הבית בלי אירועים חריגים. מאות מוסלמים התקהלו הבוקר באזור הכניסות להר הבית, חלקם התעמתו עם המשטרה. המתפרעים יידו אבנים לעבר הכוחות והם פוזרו באמצעות רימוני הלם. על פי דיווח בכלי תקשורת של חמאס, שישה מתפרעים נפצעו מאמצעים לפיזור הפגנות. 