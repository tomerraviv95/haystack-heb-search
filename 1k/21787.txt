מני נפתלי ועו"ד אלדד יניב שנעצרו אמש (שבת) בזמן שניסו להגיע להפגנה בפתח תקווה נגד השחיתות, התחייבו שלא לשדל ולקרוא באמצעות הרשתות החברתיות לקיום הפגנות לא חוקיות עד ליום ראשון. אב הבית לשעבר במעון ראש הממשלה ואיש המחנה הציוני הסכימו למתווה שהציע בית משפט השלום בפתח תקווה יחד עם המשטרה. בעקבות הסכמתם הם לא יורחקו מהעיר, ושוחררו ממעצר.עורך דינו של נפתלי, דניאל חקלאי, אמר כי מרשו הסכים להצעה משום שמעולם לא שידל לקיים הפגנה לא חוקית. לדבריו, מעצר מהווה תקדים בעל משמעויות שליליות. "אני חושב שמעולם לא עצרו אנשים מפני שהם פרסמו את דעתם בפייסבוק, בוודאי כשהם לא הסיתו לגזענות או אלימות".הוא הוסיף: "משטרת ישראל טעתה כאן טעות עמוקה. הייתה כאן פגיעה שקשה לתאר בחופש הביטוי ובחירות בכלל". לדבריו, ההוכחה לצדקת טענותיהם של יניב ונפתלי היא שבית המשפט הציע למשטרה לחזור בה מהתנאים שהציבה לשחרורם. "היה כאן ליקוי בשיקול הדעת של המשטרה. אני מקווה שהיא תפיק את הלקח ותיזהר מכל פגיעה לא מידתית בחופש הביטוי ובחופש ההפגנה".בעקבות מעצרו של אלדד יניב אמש אמר עורך דינו לוליק אסל בראיון ל"קלמן-ליברמן" בכאן ב, כי "המשטרה עצרה אותו כמו שעוצרים מבוקש".ההפגנות מול תחנת המשטרה בפתח תקווה, אמש. צילום: פלאש 90הוא התייחס גם למעצרו של מני נפתלי, מוביל ההפגנות מול ביתו של היועץ המשפטי לממשלה, ואמר: "המשטרה לא הפעילה קריטריון אחיד במעצרים, ופשוט צדה אותם". לדבריו, יניב לא קרא להפר את החוק, אלא ניסה להגיע להפגנה המתקיימת במשך 40 השבועות האחרונים. "ההפגנות לא נולדו אתמול. המשטרה החליטה על דעת עצמה שהנסיבות השתנו".ד"ר אליעד שרגא יו"ר התנועה לאיכות השלטון ביקר גם הוא בחריפות את מעצרם של יניב ונפתלי. "עצרו אנשים בגלל פוסט בפייסבוק – זה קורה רק במשטרים אפלים", אמר שרגא. "הפרשנות של המשטרה לחוק מוטעית. לא צריך רישיון להפגנה הזו".מנגד, דובר מחוז מרכז של המשטרה סגן ניצב עמי בן דוד אמר בראיון ל"קלמן-ליברמן" כי המפגינים בפתח תקווה אמש ניסו לאתגר את שלטון החוק ולדרבן מפגינים להגיע ולהתעמת עם המשטרה. בן דוד אמר כי המשטרה לא תוכל להתיר את המשך ההפגנות בגלל השינוי באופיין וסכנה ממשית לשלום הציבור שהן מהוות כעת. "זה הפך מהפגנה של עשרות להפגנה של אלפים". לטענתו המשטרה תשקול כל חלופה שהמפגינים יציעו ותנסה למצוא פתרון להשביע את רצונם.נצ"מ מירב לפידות, דוברת המשטרה אמר בתגובה לביקורת על מעצרם של יניב ומני נפתלי: "אנחנו לא צד במשחק של אף אחד. לנו יש אמת אחת מול העיניים - שמירת החוק. אם משהו לא נראה לך בשביל זה קיים בג"ץ, כן צריך רישיונות". לדבריה, הפוסט בו קרא יניב להגיע לאזור ההפגנה בכל מקרה הוא "קיצוני". וכי היא לא ראתה פוסט דומה לכך. "אפשר למחות ולקיים את חופש הביטוי במקום שמותאם לכמות של אלפי אנשים", הוסיפה לפידות.בהפגנה אמש מול תחנת המשטרה בפתח תקווה השתתפו מאות בני אדם, ודרשו מהיועץ המשפטי לממשלה מנדלבליט שלא לטייח את חקירות ראש הממשלה. המשטרה מנעה מהמפגינים להגיע למקום הקבוע של ההפגנה השבועית - כיכר גורן בפתח תקווה, ורק תושבי האזור הורשו לעבור במחסומים. מני נפתלי ואלדד יניב נשארו הלילה במעצר, והם יובאו לפני הצהריים לפני שופט.