יותר מ-60 אלף תושבים בפרנקפורט שבגרמניה פונו היום (ראשון) מבתיהם בשל פינוי של פצצה ממלחמת העולם השניה שהתגלתה בעיר. לפי הדיווחים במדינה, מדובר בפצצה מסוג HC 4000 שהטיל חיל האוויר של בריטניה במהלך המלחמה ולא התפוצצה.הפצצה אותרה במקרה במהלך עבודות בנייה שנערכות באחד מפרברי פרנקפורט. למקום נקראו מומחים לסילוק פצצות, ובמקביל החלו הרשויות לפנות עשרות אלפי תושבים המתגוררים בסמוך. הם הועברו לאזורים מרוחקים יותר בעיר.בין היתר, גם שירותי הכבאות של פרנקפורט נרתמו למאמץ הפינוי, שכלל אוכלוסיות של קשישים והוגדר כבר כ"פינוי הגדול ביותר מאז מלחמת העולם השנייה". המומחים לסילוק פצצות צפויים להשתמש במערכת מיוחדת כדי להתיר את נתיכי הפצצה. אם הפעולה לא תצלח, הם יעברו לשימוש בסילון מים.בגרמניה מעריכים כי לפחות 15% מהפצצות שהושלכו בשטח המדינה במהלך מלחמת העולם השנייה, שנמשכה בין השנים 1945-1939, לא התפוצצו. בסך הכל, הטילו חילות האוויר של ארצות הברית ושל בריטניה פצצות במשקל כולל של 1.5 מיליון טונות בשטח גרמניה במהלך המלחמה, שהובילו למותם של 600 אלף אזרחים.