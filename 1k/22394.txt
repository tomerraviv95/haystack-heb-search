בית המשפט העליון של האיחוד האירופי דחה היום (רביעי) עתירה שהגישו ממשלות הונגריה וסלובקיה נגד תכנית האיחוד לקליטת פליטים. בית המשפט קבע כי למרות התנגדותן של שתי המדינות, האיחוד האירופי רשאי לכפות עליהן לקלוט לשורותיהן מכסות של פליטים, רובם מהמזרח התיכון, כמו יתר מדינות האיחוד.מדובר בתכנית שנועדה להעביר מאות אלפי פליטים בתוך אירופה. לפי האיחוד האירופי, היוזמה נועדה להקל על יוון ועל איטליה – שקלטו את מספר הפליטים הגדול ביותר - להתמודד עם זרם ההגירה לשטחן, על ידי פיזור מכסות קבועות מראש של פליטים בין המדינות החברות באיחוד.חלוקת הפליטים בין המדינות הובאה להצבעה בוועדה המבצעת של האיחוד, שם עברה ברוב קולות. למרות זאת, כמה מדינות, בהן הונגריה וסלובקיה, הודיעו כי הן אינן מוכנות לקבל אליהן פליטים. בין היתר, הן טענו כי החברה תתקשה לקלוט לתוכה פליטים מוסלמים.על אף ההתנגדות, בית המשפט של האיחוד קבע כי ניתן לכפות על הונגריה וסלובקיה לקחת חלק בתכנית. "המכניזם תורם בפועל להתמודדות של יוון ואיטליה עם ההשלכות וההיקף של גל ההגירה", נאמר בנימוק לדחיית העתירה. עד כה, הועברו למדינות אחרות רק כ-25 אלף פליטים מתוך 160 אלף שאמורים להתמקם מחדש ברחבי אירופה.