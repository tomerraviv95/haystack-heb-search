שופט בג"ץ, ניל הנדל, הוציא הבוקר (חמישי) צו ביניים ארעי המקפיא עד להחלטה אחרת את יישום חוק ההסדרה. בפני בג"ץ עומדות שתי עתירות נגד החוק והדיון בהן צפוי רק אחרי החגים. בג"ץ נענה לבקשת היועץ המשפטי לממשלה להוציא צו ביניים ארעי משום שהחוק אמור היה להיות מיושם לפני כמה ימים, אך בג"ץ עדין לא הכריע בעתירות ואפילו לא בבקשות העותרים להוציא צו ביניים עד להכרעה.המשמעות היא, שנכון לעכשיו אי אפשר לממש צווי הריסה על בתים שנבנו ללא היתר במקומות שחוק ההסדרה אמור לחול עליהם, ומנגד אי אפשר ליטול זכויות שימוש בקרקעות של פלסטינים לצורך הסדרה.יוזמת חוק ההסדרה, יו"ר סיעת הבית היהודי, ח"כ שולי מועלם רפאלי, הגיבה על החלטת בג"צ: "שוב אנו רואים כיצד נרמסת הפרדת הרשויות על יד בג"ץ. המאבק בהתיישבות ביהודה ושומרון ובקיומה של מדינת ישראל אינו נעשה רק בטרור ובהסתה אלא מתבצע גם תוך ניצול מערכת המשפט", אמרה. היא הוסיפה: "במצב בו חוק ההסדרה יסונדל נקדם את פסקת ההתגברות - למורת רוחם של אבירי שלטון החוק מטעם עצמם".ח"כ בצלאל סמוטריץ' (הביתהיהודי) הגיב גם הוא להחלטת בבג"ץ בנושא: "פעם אחר פעם הרשות השופטת רומסת בהחלטותיה את הרשויות האחרות והסיפור הזה חייב להיפסק. העובדה שהיועמ"ש החליט באופן שערורייתי להתייצב נגד הממשלה שאותה הוא אמור לייצג כדי להשפיע באופן פסול ולא ענייני על בג"ץ ודרישתו מבג"ץ לצו ביניים נגד ביצוע החוק היא לא פחות מרמיסת הפרדת הרשויות ושלטון החוק". סמוטריץ' הוסיף כי בתחילת מושב הכנסת הבא, הוא מתכוון לקדם מחדש את החוק שיגביל,  לדבריו, את "השתוללות היועץ המשפטי לממשלה", בנוסף לקידוםפסקת ההתגברות.ח"כ מוטי יוגב (הבית היהודי) אמר בתגובה כי "שוב מוכח וברור שרק חוק המשילות, התיקון לחוק השפיטה שהצענו והוא כעת בוועדת שרים לעניני חקיקה, יעשה סדר מאזן, ביכולת מימוש מדיניות הנבחרים, ולא דיקטטורה שיפוטית".יהודה עמרני, מנהל התנועה למשילות ודמוקרטיה, אמר כי "החלטת בג"ץ לא מכבדת את החוק. שופט יחיד, בלי דיון, ובהחלטה בלי נימוקים הוציא הבוקר צו שמקפיא חוק של הכנסת לזמן בלתי מוגבל".חוק ההסדרה, שאושר בכנסת בפברואר, נועד להסדיר מעמד בתים בהתנחלויות, שנבנו על קרקעות בבעלות פלסטינית פרטית. לפי החוק, הקרקעות יישארו בידי בעליהן והמדינה תפקיע את זכויות השימוש בקרקע ותעביר אותה לממונה על הרכוש הממשלתי ביהודה ושומרון. בתמורה הם יקבלו קרקע חלופית או פיצוי בגובה 125% מערך דמי השימוש בקרקע, לבחירתם.