שרת המשפטים, איילת שקד, קראה היום (שני) לבעלי מסעדות ברחבי הארץ להעסיק עובדים פלסטינים המחזיקים באישורי עבודה, במקום נתינים זרים מסודן ואריתריאה. היא אמרה את הדברים בכנס הבין-לאומי שמקיים המכון למדיניות נגד הטרור בהרצליה.בנאומה בכנס, הסבירה שקד כי אין סכנה שפלסטינים עם אישורי עבודה יבצעו פיגועים ויעסקו בטרור. לגבי סוגית המסתננים, אמרה שרת המשפטים כי "אילו ישראל לא הייתה מחוקקת את חוק המסתננים ובונה גדר, היו כאן היום עוד אלפי מסתננים".השרה דיברה גם על היחסים של ישראל עם הרשות הפלסטינית, והדגישה כי לישראל יש אינטרס לפתח את הכלכלה הפלסטינית. "אנחנו צריכים לעשות מאמצים רבים בתחום הזה", היא אמרה והוסיפה: "בעוד 10 שנים אבו מאזן יהיה כבר בן 92. אנחנו לא נתערב בזהות מחליפו, אבל אין ספק שיהיה שינוי".לפני כשבועיים השמיעה שרת המשפטים ביקורת חריפה נגד פסיקת בג"ץ בנוגע לחוק המסתננים, בעקבות פסיקתו שלפיה לא ניתן יהיה לאסור לזמן בלתי מוגבל מסתננים שיסרבו לעזוב את ישראל למדינה שלישית. "הציונות לא תכופף ראשה בפני מערכת זכויות פרט המפורשת באופן אוניברסלי", אמרה שקד בתגובה לפסיקה.שקד הוסיפה בוועידת המשפט של לשכת עורכי הדין שנערכה בתל אביב: "שאלת הרוב היהודי אינה רלוונטית כאשר אנחנו מדברים על המסתננים מאפריקה, שהשתכנו בדרום תל אביב והקימו בה עיר בתוך עיר, תוך דחיקת תושבי השכונות, ותגובת מערכת המשפט בישראל היא פסילה -ופסילה חוזרת - של החוק המבקש להתמודד עם התופעה".