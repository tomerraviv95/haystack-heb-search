ב-19 הימים שקדמו לבחירות 2013 שוחח ראש הממשלה בנימין נתניהו עם עורך "ישראל היום" לשעבר עמוס רגב 15 פעמים בטלפון - כמעט בכל יום. כך עולה מפירוט השיחות של נתניהו עם רגב ועם מו"ל העיתון שלדון אדלסון, שפורסמו הערב (ראשון) בהוראת בית המשפט העליון בעקבות עתירת חדשות 10 והעיתונאי רביב דרוקר לפני כחודש.עוד עלה מפירוט השיחות, כי ביום הבחירות עצמו שוחח נתניהו עם רגב ועם אדלסון. בנוסף, ביום שבו עבר בכנסת בקריאה טרומית חוק ישראל היום, שנועד למנוע את הפצת העיתון בחינם, שוחח נתניהו עם אדלסון שלוש פעמים. כזכור, נתניהו אמר כי העברת החוק הייתה אחת הסיבות להחלטתו ללכת לבחירות.ב-26.1.2015 עסקה הכותרת ב"ישראל היום" בנאומו של נתניהו בקונגרס, אירוע שנחשב לשנוי במחלוקת עקב התנגדות הממשל בוושינגטון לאירוע. הכותרת בעיתון הייתה "הנאום נגד איראן – לא נגד אובמה". לילה לפני כן שוחח נתניהו עם רגב ארבע פעמים בשעות 23:56-22:35, לפני ירידת העיתון לדפוס.יו״ר הקואליציה, ח״כ דוד ביטן, הודיע הערב שידרוש על פי חוק חופש המידע לקבל לידיו את פירוט השיחות של ראשי ממשלה קודמים: אולמרט, שרון וברק, עם העורכים והמו״ל של העיתונים ידיעות אחרונות, הארץ ומעריב בתקופה שכיהנו כראשי ממשלה.ביטן טען כי שיחות של ראשי ממשלה, לשכותיהם ופוליטיקאים עם עורכי עיתונים הן חלק מעבודתם, וכי הנסיון להפוך התנהלות שחוצה את הקשת הפוליטית והתקשורתית לבעייתית היא "מסולפת וגובלת בשערורייה". יו"ר הקואליציה הוסיף כי "שוב מנסים לייצר דין אחד לנתניהו ודין אחד לאחרים״. לפני כחודש הכריע בית המשפט העליון, כי על נתניהו לפרסם את מועדי שיחותיו עם בכירי "ישראל היום". בשבוע שעבר פרסם נתניהו בחשבון הפייסבוק שלו כי בשנים 2015-2012 הוא שוחח עם אדלסון כ-120 פעמים וכ-240 פעמים עם עמוס רגב."אספר לכם משהו שכולם יודעים: כל הפוליטיקאים בישראל מדברים עם מו״לים, עורכים ראשיים ועיתונאים", נכתב בעמוד הפייסבוק של ראש הממשלה. "בין הפוליטיקה והתקשורת מתקיים שיח קבוע ומתמשך - כך מקובל בדמוקרטיה. כך נוהגים כל הפוליטיקאים בישראל, ומובן מאליו שביתר שאת בתקופת הבחירות".נתניהו הוסיף: "אני כמובן מקדיש את רוב זמני לניהול ענייני המדינה, אך מעת לעת, בדרך כלל בשעות הלילה ולאחר סיום יום עבודתי, גם אני משוחח עם אנשי תקשורת. אני מתנגד עקרונית לחשיפת השיחות שמתקיימות בין פוליטיקאים לאנשי תקשורת. לדעתי ההתערבות הזאת ביחסים המורכבים בין תקשורת לפוליטיקה אינה משרתת את הדמוקרטיה, אלא להיפך".