היום (שלישי) הוגשו כתבי אישום נגד עשרה נאשמים בפרשת השחיתות הציבורית (שזכתה לכינוי "פרשת ישראל ביתנו"), בהם סגנית השר לשעבר, פאינה קירשנבאום. הערב פרסמנו לראשונה בחדשות הערב ב"כאן 11" כי פרקליטות המדינה מנהלת מגעים להסדרי טיעון עם כמה חשודים, בראשם שר התיירות לשעבר, סטס מיסז'ניקוב. טיוטת כתב האישום נגד מיסז'ניקוב לפני השימוע כללה גם חשד לשוחד – מיסז'ניקוב העביר לכאורה תקציב לטובת פסטיבל וביקש ממארגניו לדאוג לעבודה לבת זוגו. השר לשעבר הכחיש אז את הדברים בתוקף. במידה וייכשלו המגעים עם מיסז'ניקוב, יוגש נגדו כתב אישום בעוד כחודש.מיסז'ניקוב כיהן כחבר הכנסת מטעם מפלגת "ישראל ביתנו" בין השנים 2006 ו-2012, בין תפקידיו הבולטים - שר התיירות ויו"ר ועדת הכספים. בשנת 2014 נחקר בחשד לעבירות שוחד ולשימוש בסם מסוכן מסוג קוקאין במסגרת פרשת השחיתות הציבורית.