לפחות חמישה בני אדם נהרגו ויותר מעשרה נפצעו בסופת "הארווי" שהכתה בטקסס - כך מדווח היום (ראשון) הניו יורק טיימס. סופת ההוריקן נחלשה והיא מוגדרת כעת סופה טרופית, אך לפי המרכז הלאומי לחיזוי הוריקנים של ארה"ב היא צפויה להמשיך ולהכות ולגרום להצפות ענק במשך ימים. ראש עיריית יוסטון אמר כי בעיר מטפלים ביותר מ-2,000 קריאות לעזרה בעקבות ההצפות, והוסיף כי שני בניינים פונו. לדבריו, מרכז הכנסים בעיר נפתח כמלקט למפונים."האסון הזה הולך להיות נקודת ציון", אמר מנהל הסוכנות הפדרלית לניהול מצבי חירום (FEMA) לרשת CNN. "אנחנו הולכים להיות שם שנים", הוא הוסיף, וציין כי זו סופה "שכמותה ארה"ב עוד לא ראתה".בשעות המאוחרות של שבת החלו הגשמים והרוחות להכות בעיר יוסטון, הרביעית בגודלה בארה"ב, ויותר מ-50 ס"מ של גשם ירדו בתוך 24 שעות. שירותי החירום בעיר הורו לתושבים לטפס על הגגות כדי להימלט מהמים העולים. הרשויות הזהירו את התושבים שלא לצאת מבתים מוצפים, שכן רבים מהכבישים בעיר נמצאים מתחת למים.שטפונות בטקסס. צילום: אי-פיהנשיא טראמפ צייץ בטוויטר כי התיאום בין הסוכנויות השונות טוב בכל רמות הממשל. לדבריו, מומחים מגדירים את הסופה כהצפות שקורות פעם ב-500 שנה. מוקדם יותר אמר הנשיא כי ייצא לטקסס ברגע שביקורו לא יגרום לשיבושים וכי כרגע המוקד צריך להיות חיים ובטיחות.בשיאה, הגיעה הסופה לדרגה 4 מתוך 5, ולרוחות במהירות 209 קמ"ש, והיא הסופה החזקה ביותר שפקדה את ארצות הברית מאז הוריקן "צ'רלי" ב-2004. ההוריקן מלווה בגלי אוקיינוס בגובה ארבעה מטרים וקרוב למטר של גשם.הוריקן הארווי, כפי שצולם מתחנת החלל הבינלאומיתלאחר שהסערה, העוצמתית ביותר בטקסס מזה 50 שנה, התקדמה צפונה היא איבדה מעוצמתה והוגדרה סופה טרופית לאחר שהרוחות נחלשו. עם זאת, שיטפונות שונים שיצר הגשם הכבד מוגדרים "מסכני חיים" והרשויות בארצות הברית חוששות מנפגעים נוספים. ברשות החירום הפדרלית בארצות הברית מעריכים ששיקום הנזקים הרבים ייקח שנים. מזג האוויר הסוער הקשה על כוחות החילוץ להגיע לאזור, וכן שיבש את הקליטה. 