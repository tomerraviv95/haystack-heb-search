בית המשפט לעבירות חמורות בבאקו, בירת אזרבייג'ן, גזר היום (חמישי) שלוש שנות מאסר על הבלוגר הישראלי-רוסי אלכסנדר לפשין. הוא הוסגר לאזרבייג'ן מבלארוס לאחר שהורשע בהסתננות לתוך גבולות המדינה ללא אישור ובהפצת תעמולה בדלנית.לפשין, תושב חיפה, מחזיק באזרחות ישראלית, רוסית ואוקראינית. הוא נעצר בדצמבר 2016 במינסק בירת בלארוס על פי בקשת אזרבייג'ן, והוסגר אליה בפברואר האחרון. הוא הוכנס לרשימה השחורה של השלטונות האזרים לאחר שביקר בחבל הארץ נגורנו קראבך, שנמצא במחלוקת בין אזרבייג'ן לשכנתה הנוצרית ארמניה. לאחר הביקור פרסם לפשין בבלוג שלו מאמרים נגד השלטון האזרי, ובהם קרא להעניק עצמאות לחבל. הבלוגר הישראלי עורר את זעמם של האזרים כשהתבטא נגד הנשיא אילהם אלייב, כינה אותו רודן וטען שמשפחתו שודדת את משאבי המדינה. בעקבות פרסום המאמרים, הוציאו האזרים הוציאו צו מעצר נגד לפשין בגין בגידה, והוא הואשם בהעלבת הנשיא. לאחר שנעצר בבלארוס כתב לפשין מכתב התנצלות, וגם ישראל ניסתה לפעול כדי למנוע את הסגרתו, אולם המאמצים כשלו.התביעה במשפט דרשה להטיל על לפשין 6.5 שנות מאסר. טרם ההרשעה לפשין לא הודה באשמה, אך אמר שהוא מצטער על מעשיו. "איני מסכים עם ההרשעה. ביקרתי ב-126 מדינות. לא פרסמתי דעה על הנעשה בנגורנו קרבאך. אשמתי בפני האם האזרי היא מוסרית ולא משפטית".