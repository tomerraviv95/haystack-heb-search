סין צריכה להישאר נייטרלית אם קוריאה הצפונית תפתח במתקפה על ארצות הברית, גם אם זו תגיב - אך אם ארצות הברית וקוריאה הדרומית יתקפו ראשונות, סין תעצור בעדן. כך נכתב במאמר מערכת שפורסם היום (שישי) בעיתון בבעלות ממשלתית סינית. האזהרה כלפי פיונגיאנג מגיעה לאחר שזו פרסמה את תוכניותיה לשגר טילים לעבר האי גואם, שטח חסות אמריקני במערב האוקיינס השקט.“על סין גם להבהיר שאם קוריאה הצפונית תשגר טילים המאיימים על ארצות הברית וזו תגיב, סין תישאר נייטרלית", נכתב ב"גלובל טיימס", נכתב בעיתון. “אם ארצות הברית ודרום קוריאה יפתחו במתקפה וינסו להפיל את המשטר בצפון קוריאה ולשנות את המערך הפוליטי בחצי האי הקוריאני, סין תמנע זאת מהם", נכתב. סין, בעלת בריתה ושותפת המסחר החשובה ביותר של קוריאה הצפונית, שבה וחזרה על קריאות לרגיעה במשבר הנוכחי. בייג'ינג הביעה תסכול, הן מהניסויים החוזרים של פיונגיאנג בטילים ובנשק גרעיני, והן מהתנהגותן של קוריאה הדרומית וארה"ב. הנשיא טראמפ המשיך הלילה את הקו התוקפני שלו מהימים האחרונים כלפי קוריאה הצפונית ואמר כי האיום הקודם להגיב ב"אש וזעם" על מתקפה קוריאנית לא היה מספיק תקיף. בשיחה בפני עיתונאים בניו-ג'רזי, אמר טראמפ כי קוריאה הצפונית צריכה "מאוד מאוד מודאגת", אם היא חושבת לתקוף את ארצות הברית או בעלות בריתה.קוריאה הצפונית הודיעה ביום חמישי שהיא מגבשת תוכנית לשיגור ארבעה טילים לטווח בינוני שינחתו כ-30 קילומטר ליד האי גואם שבחסות ארה"ב. לפי קצין בכיר בצבא קוריאה הצפונית, הצבא ישלים את התוכנית עד אמצע אוגוסט, והטילים יהיו מוכנים לשיגור כאשר המנהיג קים ג'ונג און יורה על כך.