המשטרה הציגה היום (שני) לקבינט המדיני-ביטחוני, שיתכנס הערב סביב סערת הר הבית ואירוע הירי בירדן, חלופה לגלאי המתכות (מגנומטרים) בהר הבית שיצרו משבר בין ישראל והעולם הערבי. לפי ההצעה, הגלאים יוחלפו במצלמות מתקדמות שמזהות פנים ואמצעי לחימה. בימים האחרונים נפגשו קציני משטרה עם נציגי ארבע חברות אבטחה מוכרות בעולם כדי למצוא פתרונות טכנולוגיים להר הבית. בנוסף למצלמות החכמות, מציעה המשטרה להגביר משמעותית את הכוחות בעיר העתיקה ולהפוך אותה ל"עיר בטוחה". עם זאת, תוכנית זו יקרה - עלותה יותר ממאה מיליון שקלים - ויישומה ארוך טווח. הפתרון בטווח הקצר הוא גלאי המתכות הקיימים ומצלמות האבטחה הרגילות שהותקנו במקום.בימים האחרונים קיימו קציני משטרה מגעים עם הווקף על פתרונות מוסכמים לאבטחת ההר. בווקף סירבו לכל שינוי טכנולוגי במערך האבטחה.המשטרה התקינה היום בכניסה לשער השבטים שליד הר הבית מעברי כניסה ממעקות ברזל המובילים אל הבידוק בגלאי המתכות. נכון לעתה המעברים מובילים היישר אל הבידוק בגלאי המתכות, אולם נבחנת גם אפשרות שהמתפללים יעברו בידוק בידי מאבטח ורק במידת הצורך יעברו בגלאי מתכות. ראש השב"כ לשעבר יורם כהן קרא הבוקר למצוא פתרונות חלופיים להצבת המגנוטמרים. "אני חושב שבקונסטלציה שנוצרה, עקב ההסלמה והמחירים ששילמנו ואולי גם הסלמה דתית ולאומית, כדאי למצוא פתרונות חלופיים למענה של האבטחה בהר הבית". כהן אמר את הדברים בראיון לתוכנית קלמן ליברמן בכאן ב'.הוא הוסיף: "הצבת הגלאים באופן זמני הייתה כנראה הפתרון הטוב ביותר שהיה לממשלה להרגיע את השטח. גם כהרתעה וגם כדי למנוע חיקוי של הפיגוע ולהגן על השוטרים. התגובה המיידית הייתה לשפר את האבטחה בהר הבית, מה שלא עשינו 50 שנה. הבעיה היא שעל ציר הזמן יש הסלמה, גם אם כולם מבינים שההחלטה נכונה". ראש השב"כ לשעבר הבהיר שלהחלטה הזו יהיה להערכתו מחיר. "אני מודע לכך שזה יצטייר כפגיעה בריבנות או כהתקפלות ישראלית, ובוודאי שיש לזה מחיר. השאלה איזה מחירים אחרים אנחנו נשלם. ברמה האסטרטגית יש לנו חשיבות עליונה לשמור על השקט, וגם להיות במערכת יחסים טובה עם כל השכנים שלנו".