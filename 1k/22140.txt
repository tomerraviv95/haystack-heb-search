המשטרה החזירה לעד המדינה ארי הרו, ראש הסגל לשעבר בלשכת ראש הממשלה, שחזר הלילה (שלישי) לארץ, את רובם המוחלט של הנכסים והכספים שחולטו בעקבות החקירה נגדו. זאת בהמשך לאישור שניתן לו לשהות בחו"ל למעלה משלושה שבועות למרות החקירה.צעדים אלו התבצעו לאחר הסכם עד המדינה שנחתם איתו בחקירות ראש הממשלה בתיק 1000 ו 2000, והם מעידים על האמון הרב הקיים בין המשטרה לבין הרו, ועל אמינות המידע שהוא מוסר. הרו כבר מסר את עיקרי המידע לחוקרים, והוא צפוי להעיד פעמים נוספות בלהב 433 ולאחר מכן המשטרה תזמן את ראש הממשלה לחקירות נוספות.בתחילת החודש טס הרו לארה"ב, מספר ימים לאחר שחתם על הסכם עד מדינה. במסגרת ההסכם התחייב הרו למסור ראיות בחקירות ראש הממשלה בתיק 1000 ובתיק 2000.לפי הפרסומים עדותו של הרו חיזקה מאוד את ראיות השוחד נגד ראש הממשלה נתניהו בתיק המתנות, המכונה תיק 1000. כמו כן, ל"כאן" נודע כי בידי הרו מידע על פרשיות נוספות, מעבר לפרשות 1000 ו-2000, העוסקת בקשרים של נתניהו עם המוציא לאור של ידיעות אחרונות, ארנון נוני מוזס.בתמורה לחתימה על הסכם עד המדינה זכה הרו להקלה בעונש בתיק המתנהל בעניינו, ממנו עולה חשד כי קידם אינטרסים של חברה בבעלותו במסגרת תפקידו הציבורי. הרו נחשד בעבירות של שוחד, מרמה, קשירת קשר לפשע והלבנת הון. לפני חצי שנה המליצה המשטרה להעמידו לדין. על פי ההסכם, הרו ישלם 700 אלף שקל קנס ולא ייכנס לכלא. בנוסף הוא ירצה חצי שנה של עבודות שירות. על שאר פרטי ההסכם ותוכן החומרים שמסר הוצא צו איסור פרסום.