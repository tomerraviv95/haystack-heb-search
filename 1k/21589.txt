המשטרה הודיעה הבוקר (שני) כי עצרה את בן זוגה של החיילת שמתה בשבוע שעבר, ימים ספורים לאחר שהתמוטטה סמוך למסיבת טבע בה השתתפה. מעצרו של בן הזוג, תושב רהט שבנגב, הוארך אתמול בשלושה ימים והוא הצטרף לשבעה עצורים שכבר נחקרו בפרשה.בן הזוג נעצר בתום חקירה במשטרה, שהודיעה כי במהלך סריקות אותר אצלו הטנדר שבו הושארה הצעירה במשך כמה שעות מבלי לקבל טיפול. בשבוע שעבר טען נציג המשטרה בבית המשפט כי לא מן הנמנע שהעיכוב בטיפול הרפואי היה הגורם למותה. היום צפויים יתר החשודים להגיע לדיונים בהארכת מעצרם.מארגן המסיבה שבה השתתפה החיילת שעות לפני שמתה, אמיר אל-הוזייל, כבר נעצר והוא חשוד בהריגתה. החוקרים טוענים כי ישנן עדויות וראיות הקושרות את מארגני המסיבה למותה, וגם שופטת בית המשפט המחוזי בבאר שבע קבעה כי קיים לגביהם "חשד סביר".ביום רביעי האחרון נקבע בבית החולים סורוקה בעיר מותה של החיילת, ארבעה ימים לאחר שהיא נמצאה מוטלת סמוך לאתר המסיבה כשהיא מחוסרת הכרה. במשטרה הדגישו כי הבדיקות שבוצעו לה לא העלו סימנים לשימוש בסמים או באלכוהול, והרופאים העריכו כי היא סבלה ממכת חום.