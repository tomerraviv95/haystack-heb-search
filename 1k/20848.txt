כשברקע המתיחות הרבה סביב סידורי הביטחון בהר הבית, נשא היום (שישי) יו"ר הלשכה המדינית של חמאס, אסמאעיל הנייה, את דרשת יום השישי בה כינה את הצעדים של ישראל סביב מסגד אלאקצא "השפלה". הנייה קרא לכנס ועידה אסלאמית באחת ממדינות ערב, כדי לגבש תכנית פעולה נגד ישראל."החלטות הקבינט של הכיבוש לא להסיר את גלאי המתכות ניפצו את כל האשליות בנוגע לשלום", קבע הנייה בדרשה שנשא בעזה. מנהיג חמאס מתח ביקורת על מנהיגי טורקיה וירדן, שלדבריו לא פועלים מספיק כדי להפעיל לחץ על ישראל, ומנגד שיבח את שלושת המחבלים מאום אל-פאחם שביצעו את הפיגוע בהר הבית בשבוע שעבר.תפילות יום השישי במסגד אל-אקצא לווו היום בהיערכות משטרתית רחבה מאוד סביב מתחם הר הבית והעיר העתיקה בירושלים. ח"כ ג'מאל זחאלקה (הרשימה המשותפת) אמר לכאן 11 סמוך לשער האריות כי "גלאי המתכות הם לא עניין ביטחוני, אלא פוליטי וגם בישראל מודים בזה"."המגנומטרים צריכים להיות בהסכמה. מי שאחראי על הביטחון באל-אקצא לפי ההסכמים הוא אך ורק הווקף", הוסיף זחאלקה. "הווקף הוא המנהל הבלעדי באל-אקצא ואנחנו נתנגד לכל פגיעה בו". הוא האשים את ראש הממשלה, בנימין נתניהו, ב"ניסיון להסיט את הזרקור מהחקירות סביבו" והזהיר כי פגיעה באל-אקצא עלולה להצית "מלחמת עולם" לדבריו.