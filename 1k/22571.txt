איש העסקים רמי לוי דחה היום (שני) את החשדות כלפיו ובראשם שקיבל פטור מתשלום היטלי השבחה בשווי 20 מיליון שקל מראש מועצת מבשרת ציון, יורם שמעון. "אנו סמוכים ובטוחים כי המשטרה תבצע את החקירה ביעילות ותמצא כי לא היה כל מקום לחקירתו של מר רמי לוי בעניין זה וכי לא נמצא כל רבב בפעולותיו", נמסר מחברתו.בהודעה שפרסמה חברת רמי לוי שיווק השקמה נכתב כי "קניון מבשרת או רמי לוי לא קיבלו שום הנחה או הטבה ממועצת מבשרת ציון בעניין כזה או אחר ולבטח לא בנוגע להיטל השבחה, נושא אשר אינו בסמכות המועצה. נושא היטל ההשבחה עדיין תלוי ועומד בפני שמאי מכריע ואובייקטיבי לפי חוק כך שלא ניתנה שום הטבה ו/או הנחה. יתרה מזו, אין בסמכותו של ראש מועצה והוא אינו יכול להפחית או לבטל היטל השבחה". לוי עוכב אתמול לחקירה ביחידת להב 433 במשטרה בחשד למתן שוחד, מרמה והפרת אמונים. הוא שוחרר לבסוף למעצר בית.עוד נמסר בהודעת החברה כי "ישנו הליך לפי חוק התכנון והבנייה לערעור על שומת היטל השבחה והחברה נקטה בהליך זה ועודנה מתנהלת במסגרת ההליך. לא זו אף זו – החברה הפקידה ערבות בנקאית בסך של 21 מיליון שקלים כחלק מהליך הערעור ובהליך זה טרם התקבלה הכרעה".בהתייחס לחשד לפיו גרושתו של ראש המועצה הועסקה אצל לוי תמורת הפטור, נמסר כי "מנהלת השיווק של הקניון היא פרודתו של ראש המועצה ולא היתה בת זוגו גם בעת שנשכרו שירותיה. מנהלת השיווק של הקניון הייתה מנהלת שיווק של הקניון הסמוך במשך 13 שנה ונמצאה כמועמדת מנוסה ומתאימה לתפקיד, ככזו המכירה כבר את האוכלוסייה המקומית של מבשרת ציון ואת השוכרים הפוטנציאלים".ראש המועצה שמעון  חשוד גם במתן הטבות בסכומי עתק לחברה המנהלת עיתון מקומי, שאותו ניהל אדם המקורב לו שעוכב גם כן לחקירה. בין ההטבות הללו זיכיון שניתן ללא מכרז למכירת שלטי פרסום ביישוב וכן זיכיון לניהול עסקים אחרים. בעקבות המעצר הופסק בבורסה בתל אביב המסחר במניית החברה שבבעלותו של לוי. עיכובם לחקירה של המעורבים בפרשה הגיע בתום חקירה סמויה שניהלה המשטרה במשך כמה חודשים, בחשד להתנהלות פסולה של בכירים במועצה מול נציגיו של לוי. בשבועות האחרונים אף פשטה המשטרה על משרדי המועצה, החרימה מסמכים ועיכבה לחקירה חבר מועצה. 