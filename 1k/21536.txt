אישה בת 23 נהרגה ולפחות 19 נפצעו היום (שבת) באירוע דריסה בהפגנת ימין קיצוני בעיר שארלוטסוויל שבמדינת וירג'יניה בארצות הברית. המשטרה עצרה חשוד בדריסה, שככל הנראה משתייך למפגינים הניאו-נאצים. לאחר מכן גינה הנשיא דונלד טראמפ את "כל הצדדים".המקרה התרחש ביומו השני של הפגנות אלימות של הימין הקיצוני בשארלוטסוויל. הפצועים השתתפו בהפגנה שמחתה נגד תומכי עליונות הגזע הלבן, והדורס, ג'יימס אלכס פילדס ג'וניור, בן 20, ככל הנראה משתייך לימין הקיצוני. בסרטון שתיעד את האירוע נראה כלי רכב נוסע במהירות בתוך קבוצת מפגינים. בשעות שלאחר האירוע שרר שקט ברחבי העיר. במקרה אחר בעיר נהרגו שני שוטרים בהתרסקות מסוק שהיה בפעילות להרגעת המהומות בשארלוטסוויל.   מושל וירג'יניה, טרי מקאליף, הכריז על מצב חירום ועצר הפגנה לאומנית. "יש לי הודעה לכל הגזענים והנאצים שבאו לשארלוטסוויל היום. המסר שלנו פשוט: לכו הביתה", אמר במסיבת עיתונאים.נשיא ארצות הברית דונלד טראמפ התייחס להפגנות בציוץ בחשבון הטוויטר שלו וכתב: "עלינו להתאחד ולגנות את השנאה. אין מקום בארצות הברית לסוג כזה של אלימות. בואו נתאחד". מאוחר יותר אמר בשיחה עם כתבים בניו ג'רזי: "אנו מגנים באופן הנחרץ ביותר את המפגן המביש הזה של שנאה, גזענות ואלימות בקרב צדדים רבים". טראמפ נמנע מדבריו מלהזכיר את תנועת הימין הקיצוני "אלט רייט". 