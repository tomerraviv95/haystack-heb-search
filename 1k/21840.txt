הרשויות בקטלוניה הודיעו היום (שני) כי מניין ההרוגים במתקפת הטרור בברצלונה ביום חמישי האחרון עלה ל-15. זאת, לאחר שבאחד מבתי החולים באזור מת מפצעיו גבר שנמצא דקור בתוך רכב לא רחוק מזירת הפיגוע. החוקרים מעריכים כי הרכב שימש את המחבלים במנוסה מהמקום.עד כה עמד מניין ההרוגים על 14 – 13 מתוכם נדרסו למוות בשדרות הרמבלאס, ואישה נוספת נרצחה בעיירה הסמוכה קמברילס. כוחות הביטחון בספרד מעריכים כי מרבית חברי החוליה שתכננה וביצעה את הפיגוע נלכדו או נהרגו במהלך מנוסתם.מוקדם יותר היום אמר האחראי על ענייני הפנים בממשל הקטלוני, יואקים פורן, כי יונס אבו-יעקוב הוא המחבל שנהג ברכב המסחרי וביצע את פיגוע הדריסה בלב ברצלונה. אבו-יעקוב, יליד מרוקו בן 22, עדיין נמלט מפני כוחות הביטחון, וכעת החיפוש אחריו הורחב לכל מדינות אירופה.במקביל, כוחות המשטרה המקומיים ממשיכים מאז הפיגוע לבצע פשיטות על העיירה ריפול, שממנה הגיעו רוב חברי חולית המחבלים. במשטרת קטלוניה מעריכים כי החוליה שביצעה את הפיגוע מנתה 12 מחבלים – כולם, מלבד אבו-יעקוב, נלכדו כבר או נהרגו בימים האחרונים.