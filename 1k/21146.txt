נייר עמדה שהוציאו "האגודה הישראלית לחקר הפוריות", בשיתוף "האיגוד הגינקולוגי", מנחה רופאים שלא להמליץ לנשים מעל גיל 35 להקפיא ביציות, בשל הסיכוי הנמוך להרות - כך פורסם הערב (ראשון) לראשונה בחדשות הערב ב"כאן 11". למרות שהחוק להקפאת ביציות מתיר להקפיא ביציות מגיל 30 עד גיל 41, טוענים הרופאים שמדובר באשליה לנשים. "להגיד לאישה מעבר לגיל 38 שהגיוני להקפיא ביציות לצורך שימור פוריות עתידי, או בכלל לאפשר את הדבר הזה, זה בעינינו באיזה מקום אשליה", אמרה פרופסור טליה אלדר-גבע, יו"ר האגודה הישראלית לחקר הפוריות. "ברוב הנשים בגיל הזה יהיו מעט מאוד ביציות והסיכוי האמיתי להשיג הריון מהביציות האלה הוא נמוך. לרוב הנשים יש בזה הונאה. אנחנו חושבים שצריך לשנות את החוק. אנחנו חושבים שצריך לעודד נשים להקפיא ביציות בגיל יותר צעיר".