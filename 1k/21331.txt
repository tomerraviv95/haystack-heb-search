חנה קנייזבה-מיננקו עלתה היום (שבת) לגמר אליפות העולם בקפיצה משולשת, לאחר שבניסיון השני קפצה למרחק של 14.17 מטרים. מיננקו היא אחת מ-12 אתלטיות שהעפילו לגמר שייערך ביום שני בלונדון."אני מאוד שמחה שעליתי לגמר, זה לא היה פשוט כלל", אמרה לאחר ההעפלה. "הייתה לי השנה תחרות אחת בלבד, ומנטאלית היה לי קשה מאוד לחזור לעצמי. אני מאוד מאוד אוהבת את האווירה באצטדיון בלונדון ויהיה כיף גדול להשתתף בגמר. אני מקווה לתת ביום שני את כל מה שאני יכולה".הקפיצה הראשונה של מיננקו בת ה-27 נפסלה, ואת התוצאה שבזכותה העפילה לגמר היא השיגה בניסיון השני (14.17 מטר). בקפיצה השלישית היא רשמה תוצאה של 13.72 מטר. מיננקו דורגה במקום השמיני הכללי.מיננקו היא סגנית אלופת אירופה בקפיצה משולשת (אמסטרדם 2016), וסגנית אלופת העולם מבייג'ינג 2015. לתחרות אליפות העולם הנוכחית הגיעה לאחר החלמה ארוכה מניתוח שעברה בעקבות פציעה בקרסול.