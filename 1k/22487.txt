שוב עימות בין קטר לסעודיה: סעודיה הודיעה אמש (שישי) כי היא משעה את כל המגעים עם קטר, לאחר שסוכנות הידיעות הקטרית סילפה, לדבריה, את תוכן שיחת הטלפון שהתקיימה אתמול בין שליט קטר תמים בן חמד אאל ת'אני לבין יורש העצר הסעודי, מוחמד בן סלמאן אאל סעוד.על פי הדיווחים, בשיחת הטלפון שהתקיימה אמש הביע שליט קטר נכונות לדון במשבר בין מדינות המפרץ והביע בפני יורש העצר הסעודי את נכונותו לשבת לשולחן המשא ומתן כדי לדון בדרישות 4 המדינות המחרימות. מדובר בשיחה ראשונה בין סעודיה לקטר מאז פרוץ המשבר. לאחר פרסום הידיעה, מהבית הלבן נמסר כי הנשיא דונלד טראמפ שוחח עם מנהיגי סעודיה, איחוד האמירויות וקטר, והדגיש בפניהם את חשיבות האחדות בין בעלות בריתה של וושינגטון במאמץ המשותף נגד האיום האירני.על פי ההערכות, הסעודים זועמים על כך שסוכנות הידיעות הקטרית לא ציינה ששליט קטר הוא שיזם את שיחת הטלפון שהתקיימה אמש בין שליטי המדינות. מנגד, בהודעה שפרסמה סעודיה יש שימוש במילים שנועדו לגמד את קטר, והיא מכונה בדיווח הסעודי "הרשות הקטרית", ולא מדינת קטר. סוכנות הידיעות של סעודיה מצטטת גורם בכיר בממלכה שאמר כי "קטר ממשיכה לעוות עובדות ומסרבת להבין שלסעודיה אין כוונה לנהוג בסלחנות כלפי סילוף עובדות והפרת הסכמים שנחתמו עם קטר".