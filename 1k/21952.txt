תושב אום אל-פחם נאשם בסיוע למחבלים שביצעו את הפיגוע בהר הבית בחודש שעבר. מכתב האישום שהוגש הבוקר (חמישי) לבית המשפט המחוזי בחיפה עולה כי אמג'ד מחמד אחמד גב'ארין היה בקשר עם המחבלים, ידע על כוונתם לבצע פיגוע ירי, השתתף איתם באימון ירי ואף הסיע אותם לפני הפיגוע.ג'בארין נעצר לחקירה בידי השב"כ מיד לאחר הפיגוע ב-14 ביולי, שבו נהרגו שני שוטרים - האיל סתאוי וכמיל שנאן, בני 30 ו-22 – ושלושה נפצעו.שלושת המחבלים שביצעו את הפיגוע הם ערבים ישראלים, תושבי אום אל-פחם, בני אותה משפחה בעיר: מוחמד אחמד מוחמד ג'בארין, בן 29; מוחמד חאמד עבד אללטיף ג'בארין, בן 19; ומוחמד אחמד מפדל ג'בארין, בן 19. לשלושה לא היה רקע ביטחוני קודם.מחקירת המשטרה עולה כי שלושת המחבלים הגיעו בשעה 7:00 בבוקר בסמוך לשער האריות, כשהם חמושים ברובי קרל גוסטב, אקדח וסכינים - וירו לעבר כוח משטרה שהיה במקום. שלושת המחבלים נורו ונהרגו – אחד מהם בעודו מנסה להימלט אל המסגד.ממצאי חקירת הפיגוע עולה כי השלושה החלו בתכנון הפיגוע במסגד "אל-מלסאא" באום אל-פחם, שבו שימש ג'בארין אחראי ניקיון ומואזין. השלושה שוחחו איתו על כוונתם לבצע פיגוע ירי ואף הוצע לו להצטרף אליהם לביצוע הפיגוע לפחות בשתי הזדמנויות. את הנשקים הסתירו המחבלים בארון בתוך המסגד. כמו כן, ג'בארין השתתף באחד מאימוני הירי שהחוליה ביצעה באזור הררי סמוך לאום אל-פחם. ג'בארין אף סייע למפגעים והסיע אותם בליל הפיגוע מהמסגד לנקודת האיסוף לעלייה להר הבית, כשהם חמושים.מיד לאחר הפיגוע נסגר הר הבית לכניסת מתפללים ותפילות יום השישי בוטלו. שבוע לאחר מכן הוצבו גלאי מתכות בהר הבית על מנת להבטיח שמתפללים מוסלמים יגיעו לא חמושים. עם זאת, לאחר שבועיים של עימותים עם כוחות הביטחון, משטרת ישראל הודיעה על הסרת גלאי המתכות מהכניסות להר הבית.