המשטרה עצרה היום (שני) תושב פזורה מהנגב, עלי אל-עאסם, בן 71, בחשד שאפשר לעדר הגמלים שברשותו להסתובב על כביש ליד חצרים. בכך, על פי החשד, לא נקט באמצעי הזהירות המתבקשים, על מנת למנוע מהגמלים לפסוע לאורך ציר הנסיעה ולסכן את משתמשי הדרך באשר הם.בעקבות דיווח שהתקבל במוקד 100 של המשטרה על אודות עדר גמלים שנראה על כביש חצרים-באר שבע, הוקפצו למקום שוטרים ואנשי הסיירת הירוקה. פעילות משותפת של הכוחות בשטח, הביאה לתפיסתם של ששת הגמלים שהיו שם והעברתם לאחסנה.אל-עאסם, תושב הפזורה ואב ל-46 ילדים, מכחיש כי הגמלים שייכים לו. לטענתו, הוא מתגורר בכלל בתל שבע ומכר את הגמלים שלו לאדם אחר. המשטרה ביקשה מבית משפט השלום בבאר שבע להאריך בחמישה ימים את מעצרו של אל-עסאם, אך נדחתה, ולאחר ערעורה לבית המשפט המחוזי בבאר שבע, החליט האחרון שלא להיענות לבקשתה.בשנים האחרונות מוחים תושבים בנגב נגד המשטרה ומשרד החקלאות, שלטענתם לא פועלים נגד גמלים משוטטים. בעשר השנים האחרונות נהרגו באורח דומה כ-12 איש. לפני כשנתיים נחשד אל-עאסם כי גמל השייך לו, אשר שוטט בדרכים, הביא למותו של תושב רתמים, דוד כהן, אך התיק נסגר לפני שנתיים מחוסר ראיות. גם אז טען החשוד שמכר את הגמלים שלו למישהו אחר.מתנועת "רגבים", הפועלת "במטרה להוביל סדר יום יהודי וציוני למדינת ישראל בהיבטי קרקע וסביבה", נמסר: "החקירה המשטרתית שנערכה לאחר התאונה בה נהרג דוד כהן, הייתה רשלנית ובלתי מקצועית. המשטרה נתלתה בטענה של עאסם כי מכר את הגמל שהרג את כהן, והתעלמה מהעובדה כי עאסם הינו עבריין סדרתי שנעצר פעמים רבות על ידי הרשויות בגלל שוטטות העדר שלו. בעקבות רשלנות המשטרה לא הועמד עאסם לדין, ואנו קוראים לפתוח מחדש את תיקי החקירה ולמצות עמו את מלוא חומרת הדין. חיי אדם לא יכולים להיות הפקר". המשטרה ואל-עאסם מכחישים את הדברים.