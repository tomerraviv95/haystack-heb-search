רופא משפחה מטירת הכרמל המועסק בקופת החולים ״מכבי״ חשוד בביצוע עבירות מין במטופלת, אך ממשיך לעבוד ולקבל מטופלים. המתלוננת הגישה תלונה למשטרה נגד הרופא לפני כחודשיים. מאז הוא נחקר, עומת עם המתלוננת, והתיק בעניינו הועבר לפרקליטות לצורך קבלת החלטה בדבר הגשת כתב אישום. למרות זאת, בקופת חולים ״מכבי״ בחרו שלא להשעות אותו עד לקבלת החלטה של הפרקליטות בעניינו.מקופ״ח מכבי נמסר בתגובה: ״הקופה מתייחסת ברצינות רבה לכל תלונה ופועלת עפ"י החוק. עד כה, לא פנתה המתלוננת ל'מכבי', אך אנו מעודכנים על התלונה שהוגשה במשטרה. אנו עוקבים אחר ההתפתחויות במקרה זה ונפעל כחוק״.בחודש שעבר פורסם בכאן 11 כי נגד רופא עור מירושלים המועסק על ידי קופת החולים כללית הוגשו שלוש תלונות במשטרה בגין הטרדה מינית של מטופלות. במקביל נחשפה הקלטה של האחראית לטיפול בהטרדות מיניות בקופת החולים כללית, שמאפשרת לרופא לעבוד למרות שהוא ידוע כ"בעייתי". "רוב התלונות שהתקבלו עליו בשנים האחרונות לא היו בתחום של הטרדה מינית, אלא בהתנהגות לא הולמת בעת ביקור, שזה בפני עצמו לא בסדר אבל זה משהו אחר", אמרה האחראית. "לא נעים לי להגיד, אבל אם זה רופא שאף פעם לא שמעתי את השם שלו הייתי אומרת ׳תשמעי, אני לא יודעת׳. לצערי אנחנו יודעים שיש פה בעיה".