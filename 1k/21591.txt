סוכנות הידיעות הדרום קוריאנית "יונהאפ" מדווחת כי שגרירים צפון קוריאנים חזרו היום (שני) להתייעצות דחופה בבירה פיונגיאנג. על פי ההשערות, החזרת השגרירים מגיעה על רקע המתיחות בחצי האי הקוריאני והאיומים ההדדיים שמוחלפים בין המדינה הקומוניסטית לנשיא ארצות הברית, דונאלד טראמפ. בהתייעצות ישתתפו שגרירי המדינה המבודדת בסין, ברוסיה ובאו"ם. בקוריאה הדרומית מבהירים כי למרות הדעה הרווחת, כלל לא בטוח שמדובר בכינוס מיוחד, שכן קוריאה הצפונית עורכת כינוסים של שגריריה בעולם מעת לעת. עם זאת, עשויים הצפון קוריאנים לדון בהכנות נוספות לקראת ניסויים גרעיניים או שיגורי טילים.נשיא קוריאה הדרומית, מון ג'ה אין, אמר היום על רקע המשבר עם השכנה מצפון כי "אסור שתהיה מלחמה בחצי האי הקוריאני. יש לפתור את המשבר הגרעיני בקוריאה הצפונית בצורה לא אלימה. אני בטוח שארה"ב תגיב בצורה רגועה ואחראית למצב הנוכחי".בסוף השבוע שוחח נשיא ארצות הברית, דונלד טראמפ, עם נשיא סין, שי ג'ינפינג, בנוגע למשבר בחצי האי.  בהודעה שפרסם הבית הלבן לאחר השיחה, נאמר כי שני המנהיגים הדגישו את מחויבותם לפירוז חצי האי הקוריאני מנשק גרעיני. הטלויזיה בבייג'ין דיווחה כי הנשיא שי קרא לטראמפ להמנע ממעשים ומדיבורים שיסלימו את המתיחות עם פיונגיאנג.בשבוע שעבר גברה עוד יותר המתיחות בין פיונגיאנג לבין סיאול ו-וושינגטון. בתגובה לדיווח לפיו קוריאה הצפונית הצליחה למזער ראש נפץ גרעיני לצורך הרכבה על טיל, שיגר הנשיא האמריקני איום חריף במיוחד והזהיר כי אם המדינה המסוגרת תמשיך בפעולותיה, היא תיתקל "באש ובזעם שהעולם לא ראה מעודו".יומיים לאחר מכן הגיעה התגובה מפיונגיאנג, שם הודיעו כי ישלימו במהרה תכנית לשיגור ארבעה טילים לטווח בינוני שינחתו כ-30 קילומטר ליד האי גואם שבחסות ארה"ב. לפי קצין בכיר בצבא קוריאה הצפונית, הצבא ישלים את התוכנית עד אמצע אוגוסט, והטילים יהיו מוכנים לשיגור כאשר המנהיג קים ז'ונג און יורה על כך.