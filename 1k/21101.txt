שוב תקרית ימית בין כלי שיט אמריקניים לאיראניים: משמרות המהפכה של איראן טענו היום (שבת) כי כלי שיט של חיל הים האמריקני התקרבו לספינות סיור איראניות במפרץ הפרסי, וביצעו לעברן ירי הרתעה. ההודעה האשימה את האמריקנים בניסיון "לייצר פרובוקציה".לפי פרטי ההודעה האיראנית, האירוע התרחש אתמול לפני הצהריים, כשנושאת העל האמריקנית "USS Nimitz" וכמה כלי שיט נוספים החלו להתקרב לספינות סיור איראניות סמוך לאסדת הקידוח האיראנית "ריסאלאת". לאחר מכן, כך נטען, ביצעו ירי אזהרה לעבר הספינות."זהו צעד פרובוקטיבי ולא מקצועי", האשימו משמרות המהפכה והוסיפו: "הספינות האיראניות התעלמו מהצעד הבלתי קונבנציונלי מצד הספינות האמריקניות והמשיכו לעסוק במשימה שלהן. לאחר מכן, נושאת העל וספינות הקרב שלו עזבו את האזור".זוהי לא התקרית הימית הראשונה בה מעורבות שתי המדינות בתקופה האחרונה. ביום שלישי האחרון ספינת סיור אמריקנית ביצעה גם כן ירי אזהרה באזור המפרץ לעבר כלי שיט של משמר החופים האיראני, משום שהתקרב לכלי שיט אמריקני. באיראן הכחישו את הטענה ומסרו כי הספינה האמריקנית היא שהתקרבה בניגוד להוראות.