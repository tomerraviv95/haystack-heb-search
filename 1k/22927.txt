המשרד לביטחון פנים האמריקני אישר הלילה (שבת) כי הודיע ל-21 מדינות בארצות הברית כי מערכות רישום הבוחרים שלהן היו יעד למתקפת סייבר רוסית בבחירות לנשיאות. על פי הודעת המחלקה, המערכות היו יעד עבור "פעילי סייבר מטעם ממשלת רוסיה", אך לא בוצעו שינויים בהצבעות עצמן. המשרד סירב לפרט מי המדינות נפגעו, אך כ-13 מדינות הודו בכך בעצמן, בהן קליפורניה, פלורידה ואוהיו, בעוד שבאריזונה ובאילנוי הודיעו כי נתקפו כבר בשנה שעברה.זה "בלתי נתפס שעברה כמעט שנה מאז הבחירות מבלי שהודיעו להם כי מערכות ההצבעה שלהם היו יעד", אמר הלילה יו"ר ועדת אבטחת הסייבר של הסנאט, הסנאטור מארק וורנר. מנגד, שר החוץ של מדינת קולורדו, ווין ווילאמס, אמר כי המשרד לביטחון פנים הודיע למדינה כי מערכותיה נסרקו על ידי פצחנים עוד בשבועות שלפני הבחירות, שנערכו בנובמבר בשנה שעברה. "סקירה היא כמו שפורצים משחקים עם ידית דלת הבית, וממשיכים הלאה כשהם מבינים שהיא נעולה", אמר. דובר המשרד לביטחון פנים אמר מצידו כי הוא מאמין כי "צריך לעדכן במקרה שקיים סיכון באבטחת הסייבר של מערכת ההצבעה", אך יש להגן גם על "יושרת החקירות וחשאיות בעלי הרשתות".ברקע, סוכנות הידיעות רויטרס דיווחה בחודש שעבר כי סוכנויות המודיעין בארצות הברית מעריכות כי הקרמלין ניהל מבצע במהלך מערכת הבחירות בשנה שעברה, במסגרתו התבצעו פריצות סייבר והפצת תעמולה ברשת, במטרה לסייע למועמד הרפובליקני, כיום נשיא ארצות הברית דונלד טראמפ, לנצח בבחירות.