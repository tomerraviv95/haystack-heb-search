לאחר שהמיליארדר הישראלי בני שטיינמץ נעצר בשבוע שעבר בחשד להלבנת הון בסכומי עתק, יחד עם היועץ האסטרטגי טל זילברשטיין ואחד מעובדי החברה שבבעלותו, רשימת הנחקרים בפרשה מתרחבת. ביחידה להב 433 של המשטרה נחקר חשוד נוסף - איש עסקים ישראלי בכיר, המוכר בקהילה העסקית בארץ ובאירופה.איש העסקים נחקר בחשד כי העברת הכספים בינו לבין שטיינמץ נרשמה כעסקת נדל"ן פיקטיבית. על פי החשד, הוא קיבל משטיינמץ מיליוני אירו, ואת רוב הסכום העביר לפקידי ממשל רומנים כשוחד. חלק קטן מהכסף הועבר על ידו גם לגורמי שלטון בגינאה שבאפריקה.במשטרה טענו בשבוע שעבר, כי הם מחזיקים בראיה דרמטית שמבססת את החשדות. לעומת זאת, בסביבתו של שטיינמץ טוענים כי לא הוצגו בחקירה ראיות התומכות בחשדות, וכי נראה שמטרת החקירה היא להאריך את התנאים המגבילים של שטיינמץ ולהמשיך להחזיק בנכסיו."אם זוהי הראיה הדרמטית, אז אנחנו שבעי רצון ומחוזקים", אמר עו"ד רונן רוזנבלום, פרקליטו של שטיינמץ. "הפרשה הנוכחית שבגינה נעצר שטיינמץ ברעש גדול, נשענת על ראיות מפוקפקות, וכל תכליתה לחפות על כך שבפרשת גינאה, שבגינה נחקר לפני 8 חודשים, לא הוכחה ולא תוכח שום פעילות לא חוקית".