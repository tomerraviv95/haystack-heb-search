גשר רמת אלחנן בכביש 4 שקרס אמש (שני) נבדק לפני כארבעה חודשים וקיבל ציון גבוה - 95 מתוך 100. הגשר נבנה ב-1975 ועבר עבודות תחזוקה בשנת 2009. הבדיקה נערכה על ידי יואל גרשקו מחברת "גרשקו מהנדסי מבנים".טופס סקירת הגשר, קיבל ציון 95בחברת נתיבי ישראל אמרו היום ל"כאן" כי להערכתם המנוף נכנס מתחת לגשר, הרים אותו כלפי מעלה לגובה של 70 סנטימטרים, ניתק אותו מהקושרות (ברזלים) והוציא אותו לחלוטין מנקודת העיגון. הגשר, המיועד להולכי רגל, קרס בסביבות השעה 20:00 בערב והביא להשבתת התנועה עד השעה 04:30 לפנות בוקר.הנהג שנהרג בתאונה הוא אליחי תדירי, תושב חולון בן 58. מותו נקבע בזירה בתום ארבע שעות של מאמצי חילוץ. מתיעוד שפורסם הבוקר ממצלמה שהותקנה במכונית של נהג שעבר במקום עולה כי תדירי נסע עם המנוף לא מקופל - ולכן פגע בגשר.להערכת המשטרה, הגשר קרס עקב פגיעת המנוף. "חשוב להדגיש כי תחקיר ראשוני של האירוע על ידי גורמים מומחים קבע כי עוצמת הפגיעה הרבה היא זו שגרמה להפלת הגשר", נכתב בהודעת המשטרה. הכביש נפתח לתנועה לאחר אישור מהנדסי גשרים ותשתיות במקום, שלפי המשטרה ערכו את כלל הבדיקות הנדרשות.