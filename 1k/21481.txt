שר העבודה והרווחה חיים כץ נחקר הבוקר (חמישי) פחות משעה ביחידת להב 433 ולא עסקה בחשדות לאיומים על עובדי התעשייה האווירית אלא בעבודות שיפוץ שהתבצעו לכאורה בביתו של יאיר כץ על ידי קבלן העובד עם התעשייה האווירית, ונטען כי כץ קיבל בעבורם הנחה.השר הציג בחקירות קודמות מסמכים וקבלות שלדבריו מראים שאין אמת בטענות שכן הוא שילם על כל העבודות שבוצעו מחיר מלא. לאחרונה ביקשו חוקרי להב 433 לזמנו להציג חשבוניות נוספות שטען שיש בידיו. בחקירה הבוקר הציג אותם.השר כץ נחקר כבר פעמיים בפרשה נוספת, העוסקת בתעשייה האווירית. הוא חשוד במעורבות באיומים על עובדים בחברה, על מנת שאלו יתפקדו לליכוד ויצביעו עבורו בפריימריז.במסגרת החקירה בעניין התעשייה האווירית נגבו מאות עדויות שהצביעו על חשד לקיום מנגנון בוועד העובדים, במסגרתו מתקיימת פגיעה במעמד עובדים שלא מתפקדים לליכוד. גם בנו של השר, יאיר כץ, המשמש בתפקיד בכיר בוועד העובדים, נחקר במסגרת הפרשה. עד שנת 2015 המשיך כץ להחזיק בתפקיד ח"כ ויו"ר ועד העובדים. את כוחו הפוליטי צבר בזכות התפקדות של עובדי התעשייה האווירית לליכוד. בשנת 2014 הגישו העובדים תלונה כי בה נטען כי הם נדרשו להתפקד לליכוד  - מי שלא עשה כן, קידומו עוכב. במקביל לפרשת התעשייה האווירית, מעורב לכאורה כץ בפרשה אחרת. הוא חשוד בשוחד ובגריפת רווחים באמצעות שימוש במידע פנים במסגרת עסקת מיזוג בין החברות נצבא ואיירפורט סיטי בשנת 2015.כץ הוא השר השני שנחקר השבוע בלהב 433. שלשום התייצב שם השר אריה דרעי בפעם הרביעית בחשד שהזרים מאות אלפי שקלים מכספי המדינה לעמותות פרטיות של בני משפחתו.