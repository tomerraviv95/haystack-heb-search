בני זוג מחיפה חשודים ששדדו ורצחו את שכנם לפני שלושה שבועות – כך הותר היום (ראשון) לפרסום. לטענת המשטרה, השניים הציתו את הדירה לאחר הרצח כדי להסתיר ראיות.על פי החשד, בני הזוג, בני 27 ו-25, הגיעו לדירתו של יורי בוגמוזוב, בן 56, ברחוב סירקין בעיר, שדדו אותו, רצחו אותו ולאחר מכן הציתו את הדירה. ביום שישי הוגשה נגדם הצהרת תובע, ובימים הקרובים יוגש נגדם כתב אישום.עורך הדין בוריס שרמן, שמייצג את החשודה, אמר כי למרשתו אין עבר פלילי וכי היא מילאה תפקיד שולי ברצח. "הצעירה סבלה מאלימות קשה מצד בן זוגה ואף הוגשו נגדו תלונות על אלימות. הצעירה שיתפה פעולה באופן מלא עם החוקרים וכבר בשלב זה נראה שחלקה באירוע הטראגי הוא קטן".עורך הדין ליאור בר זוהר, שמייצג את החשוד, אמר כי ההליך המשפטי נמצא בתחילתו וכי חומרי החקירה יילמדו כשיוגש כתב אישום.