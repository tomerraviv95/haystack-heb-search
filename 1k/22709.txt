ארכיון צה"ל במשרד הביטחון חשף אחר הצהריים (חמישי) הקלטה נדירה ממבצע אנטבה שבה נשמע שר הביטחון דאז שמעון פרס מתחקר את החטופים ששוחררו, זמן קצר אחרי נחיתתם בישראל ב-1976. פרסום ההקלטה נעשה במלאת שנה למותו של פרס, שצוין היום.בהקלטה, שהתגלתה רק באחרונה, מספרים החטופים על רגעי האימה שחוו בטרמינל של אנטבה ומתארים באוזני שר הביטחון את רגעי הקרב. אחד האזרחים ששוחררו, אילן הרטוב, מציין את התנהגותם המופתית של החטופים ואומר לפרס כי "כל הישראלים התנהגו תוך כבוד עצמי ותוך עזרה הדדית".אחרי המפגש עם החטופים ששוחררו נועדו ראש הממשלה יצחק רבין ושר הביטחון פרס עם חיילי צה"ל שהשתתפו במבצע. "עזבתם מדינה מאוד מודאגת ואתם חוזרים למדינה מאוד גאה... היתה פעולה לטווח הארוך, והיא בוצעה באופן מופתי ומושלם. אנחנו גאים בכם מאוד", אמר פרס לחיילי צה"ל בהקלטות מארבעה ביולי 1976.פרס ורבין מקבלים את החטופים (צילום: אורי הרצל צחיק, באדיבות ארכיון צה"ל במשרד הביטחון)