איש העסקים מיקי גנור, שהיה אחד מהחשודים המרכזיים ב"תיק 3000" המכונה פרשת הצוללות, חתם היום (שישי) רשמית על ההסכם שהופך אותו לעד מדינה. גנור, ששימש כנציג התאגיד הגרמני טיסנקרופ בישראל, צפוי לספק כעת לחוקרים מידע בנוגע ליתר המעורבים בפרשה.פרקליטיו של גנור, עורכי הדין אילן סופר ואלי זוהר, אישרו כי הסכם עד המדינה נחתם. על פי הסיכום שהושג עם המשטרה, גנור יעבור למעצר בית מלא במתקן משטרתי למשך שבועיים, בהם ייאסר עליו להשתמש באמצעי תקשורת דוגמת מחשב וטלפון. בנוסף, נקבע כי לא יוכל לצאת מהארץ למשך 90 ימים ונאסר עליו ליצור קשר עם המעורבים בפרשת הצוללות למשך 60 ימים. רק בני משפחתו של גנור יורשו לבקר אותו.ביום שני התפטר פרקליטו לשעבר של גנור, עו"ד נתי שמחוני, מייצוגו בפרשה על רקע המגעים שהתנהלו להפיכתו לעד מדינה. בדיון האחרון שבו הוארך מעצרו של גנור, ציינה שופטת בית משפט השלום בראשון לציון, עינת רון, כי "חומר הראיות נגדו חזק" וכי חלו התפתחויות משמעותיות בחקירה.הפיכתו של מיקי גנור לעד מדינה צפויה, בין היתר, לשפוך אור על הסיבות להעסקתו של חשוד נוסף בפרשה, אלוף במילואים אליעזר (צ'ייני) מרום. לטענת המשטרה, נגד מרום יש ראיות חד-משמעיות על כך שקיבל כסף מגנור. עם זאת, קיימת מחלוקת על חוקיות המשכורת שהתקבלה בחשבונו.מרום טוען כי קיבל את הכסף בעבור עבודה שביצע. לאחרונה פורסם ב"כאן 11" כי מרום וגנור פנו לעורך דין מוכר וקיבלו ממנו חוות דעת משפטית המאשרת את ההעסקה. גנור יוכל גם לספק את ההוכחה שאכן הועברו כספים או כל תמורה אחרת לאבריאל בר יוסף.אתמול הוארך גם מעצרו של המשנה לראש המל"ל לשעבר, תת-אלוף במיל' אבריאל בר יוסף, בחמישה ימים נוספים. גם לגביו ציין בית המשפט כי חלו התפתחויות משמעותיות בחקירה, "שיש בהן כדי לחזוק את החשדות". סנגורו של בר יוסף, עורך הדין ז'ק חן, מתח ביקורת על החלטת המשפט ואמר: "החקירה הזו מזוהמת. עדים מתראיינים בתקשורת ואין שום עילה לשיבוש".השבוע מסר עדות בתיק 3000 גם הרמטכ"ל לשעבר, בני גנץ, שהגיע למשרדי יחידת להב 433. גנץ נשאל בנוגע לרכש ביטחוני שביצעה ישראל במהלך תקופת כהונתו כרמטכ"ל.