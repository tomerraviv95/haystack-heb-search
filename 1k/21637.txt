תמי מאנס, בכירה במשרד מבקר המדינה, אמרה היום (שלישי) כי מצב הגשרים בישראל לקוי ביותר ו"בכי רע". לדבריה, מבקר המדינה מצא כבר כמה לפני שנים שורת ליקויים והתריע עליהם. "הכתובת היתה על הקיר", אמרה.בראיון לכאן ב' הסבירה מאנס כי גורמים רבים מקימים ומתחזקים את הגשרים, בהם חברת נתיבי ישראל, רכבת ישראל והרשויות המקומיות. לדבריה, בחוק הבנייה קיימת התייחסות לגשרים אך היא "מאוד מפוזרת ולא ברורה". היא הוסיפה כי הסדרת הנושא אמורה להיקבע בקוד מסודר, אך הוא עדיין לא נוסח סופית - אף על אף שהכנתו החלה כבר ב-2006. היא ציינה כי דו"ח ראשון בנושא פורסם לפני שבע שנים ואחד נוסף צפוי להתפרסם באוקטובר הקרוב. "המצב הוא בכי רע בגלל שיש אלפי גשרים במדינה ורשויות אפילו לא יודעות כמה גשרים יש להן, אם היו בהם פגיעות, מי בנה אותם ומתי", אמרה מאנס, "המצב הוא כאוס מוחלט". מאנס הזכירה כדוגמה את עיריית חיפה, שבעבר נמצא כי לא ידעה מה כמות הגשרים בשטחה וטעתה ב-60%. בחברת נתיבי ישראל אמרו היום כי הגשר שקרס אמש בכביש 4 נבנה ב-1975 ועבר עבודות תחזוקה בשנת 2009. גורמים בחברה אמרו ל"כאן" כי להערכתם המנוף נכנס מתחת לגשר, הרים אותו כלפי מעלה לגובה של 70 סנטימטרים, ניתק אותו מהקושרות (ברזלים) והוציא אותו לחלוטין מנקודת העיגון. "אליחי היה נהג זהיר, משהו פה לא הגיוני"הערב צפויה להיערך הלווייתו של נהג המשאית שנהרג, אליחי תדירי, בן 58 מחולון. גרושתו חנה סיפרה: "הוא היה אבא נהדר ואיש טוב. חיתנו את הבת לא מזמן. 25 שנה היינו יחד והוא נהג אחראי ואיש אחראי. זה הנהג הכי זהיר בארץ". בתו שפרית אמרה: "משהו לא הגיוני בסיפור הזה, זו היתה טעות אנוש לא שלו. הוא כל כך אחראי בכל מה שקשור לכביש, אין לו דוחות בכלל. לא מאמינה שהיה נוסע במנוף מורם בידיעתו".בדוח מיוחד של "עמותת אור ירוק" שהוכן לאחרונה בנושא כלי רכב כבדים והגיע ל"כאן" עולה,  כי מתחילת השנה נהרגו 42 בני אדם בתאונות דרכים במעורבות כלי רכב כבדים – 17% מסך כל ההרוגים בתאונות.עוד עולה כי בישראל יש כ-93 אלף משאיות מעל 3.5 טון המהוות 2.9% מסך כלי הרכב, אבל שיעור התאונות הקטלניות שבהן היו מעורבים כלי רכב כבדים גבוה יותר מאשר מספרן במצבת כלי הרכב. על פי הנתונים, 701 משאיות היו מעורבות בתאונות דרכים בשנת 2016, מתוכן 187 היו מעורבות בתאונות חמורות קטלניות או כאלה שהוגדרו קשות.