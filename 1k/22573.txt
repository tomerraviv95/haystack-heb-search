המשטרה התירה הערב (שני) לפרסום כי אנטון רומן בן ה-43, הסוכן המשטרתי שנרצח ביוני על ידי אנשי ארגון הפשע של האחים לביא, הביא למעצרם של 12 חברים בארגון בחודש שעבר, סיכול של כמה ניסיונות רצח, אירועי ירי והפעלת מטען רב עוצמה בלובי של בניין רב קומות באשדוד.בחודש פברואר תכנן ארגון הפשיעה לרצוח חבר בארגון יריב מדרום הארץ באמצעות פיצוץ של מטען חבלה במגדל בו מתגוררות עשרות משפחות וממוקם סמוך לבית ספר באשדוד. במידה והתוכנית היתה יוצאת אל הפועל, ייתכן שהיה נגרם נזק למבנה בית הספר ואף לתלמידים. רומן, עבריין לשעבר, גויס על ידי המשטרה חמישה חודשים לפני שנורה למוות וביצע למעלה מ-40 משימות בתוך ארגון הפשיעה. בחודש יוני התבקש על ידי מפעיליו לחבור למספר פעילים שעל פי החשד התכוננו לקראת ביצוע רצח. יחד עימם הגיע רומן למטע באזור רחובות ושם חוסל. בעת החיסול רומן נשא על גופו אמצעי הקלטה וצילום ובלשי המשטרה ניטרו כל צעד שלו. למרות זאת, הבלשים חשבו שמדובר בהכנה לקראת רצח עתידי ולא הגיבו. לאחר שתי דקות הם הגיעו למקום, חזו ברכב נמלט ומצאו את רומן ללא רוח חיים.מחר יוגש כתב אישום מתוקן בבית המשפט המחוזי מרכז נגד הנאשמים ברצח רומן וביום חמישי יוגשו כתבי אישום נגד שאר פעילי הארגון בגין ניסיונות הרצח ועבירות נוספות. החקירה בנוגע לאירוע המטען עדיין נמשכת.