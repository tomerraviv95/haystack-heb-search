שר החוץ האמריקני, רקס טילרסון, אמר הלילה (שלישי) כי ארצות הברית מעוניינת לפתוח בדיאלוג עם קוריאה הצפונית. על רקע המתיחות הגוברות בעקבות הניסויים הבליסטיים שביצעה לאחרונה קוריאה הצפונית, טען טילרסון כי "בעתיד נוכל לקיים איתם יחסים".בתדרוך לכתבים בבית הלבן, הבהיר טילרסון כי ארצות הברית אינה פועלת להפלת השלטון בקוריאה הצפונית. "אנחנו לא מחפשים חילופי שלטון, לא מחפשים הפלה של המשטר, לא מחפשים להאיץ את האיחוד של חצי הקוריאני ולא מחפשים אחר תירוץ לשלוח לשם את הצבא שלנו", הוא אמר."בנקודת זמן מסוימת, נרצה לקיים איתם דיאלוג", הוסיף שר החוץ האמריקני ופנה ישירות לשלטון בפיונגיאנג: "אנו לא האויבים שלכם, אך אתם מציגים איום בלתי מקובל כלפינו – ואנחנו מוכרחים להגיב. אנחנו מקווים שבשלב מסוים הם יבינו את זה, ואז נרצה לשבת ולנהל דיאלוג".עוד אמר שר החוץ האמריקני כי היחסים בין ארצות הברית לבין סין נמצאים "בנקודת מפנה מכרעת", לדבריו. הוא התייחס גם למלחמת האזרחים בסוריה והבהיר כי מבחינת וושינגטון, לבשאר אסד "אין עתיד כשליט של סוריה". לטענתו, ארצות הברית פועלת כדי לגבש הסכמי הפסקת אש ואזורי אי-לחימה נוספים בסוריה ובעיראק.ביום שישי האחרון שיגרה קוריאה הצפונית טיל ארוך טווח, שעל פי ההערכות עבר מרחק של כ-3,000 קילומטרים עד שנחת במי החופים של יפן, סמוך לאי הוקאידו. בתגובה, הודיע דובר משרד ראש הממשלה ביפן כי טוקיו "לחלוטין לא תסבול שיגורים שכאלה". זהו השיגור ה-12 שמבצעים בקוריאה הצפונית מאז נכנס דונאלד טראמפ לתפקידו כנשיא ארצות הברית.בנוסף, שעות לאחר השיגור שביצעה פיונגיאנג, ערכו ארצות הברית וקוריאה הדרומית ניסוי משותף בשיגור טילים לטווח קצר. בוושינגטון כינו את התרגיל "מפגן של כוח" אל מול התנהלותה של פיונגיאנג. מלבד התרגיל, שתי המדינות דנו גם בחלופות צבאיות אחרות בעקבות "הפרובוקציות מצד משטרו של קים ג'ונג און".