החלטת הקבינט הלילה (שלישי) על הסרת גלאי המתכות והמצלמות ממתחם הר הבית לא התקבלה פה אחד - כך נודע ל"כאן". השרים נפתלי בנט ואיילת שקד מהבית היהודי וזאב אלקין מהליכוד התנגדו למהלך.שר החבר בקבינט הבהיר כי ירדן היתה מחויבת לשחרר את המאבטח, משום שהממלכה מחויבת לאמנת וינה המעניקה לדיפלומטים חסינות. חבר קבינט אחר אמר כי לא היתה התניה רשמית של ירדן לתלות בין שחרור המאבטח לבין הסרת האמצעים הטכנולוגיים בהר הבית.אתמול הדגיש יו"ר הבית היהודי, שהצביע נגד ההחלטה, את הצורך בקבלתה באופן אחראי - ופה אחד. "המצב הנוכחי מחייב את כל חברי הכנסת לפעול יחדיו", אמר בפתח ישיבת סיעתו. "בניגוד לטענות שונות כולל מספסלי האופוזיציה, ההחלטות מתקבלות באופן סדור, שקול ואחראי ואני מגבה באופן מלא את ראש הממשלה, משטרת ישראל ואת כל כוחות הביטחון. ככלל, בשעה של אתגר ביטחוני עלינו להקפיד על עבודה משותפת ולמנוע שיח של האשמות ולכן בדיונים המדיניים והביטחוניים הבהרתי את הצורך לקבל החלטות פה אחד ובהסכמה רחבה גם בקבינט". שרת התרבות מירי רגב מתחה היום ביקורת על ההחלטה להסיר את גלאי המתכות וכינתה אותה "מצערת". לדבריה, "לא צריך להיות מומחה בביטחון כדי להבין שלמגנומטר יש אפקט הרתעתי וביטחוני". גם סגנית שר החוץ ציפי חוטובלי יצאה נגד ההחלטה בראיון לתוכנית "קלמן ליברמן" בכאן ב'. לדבריה, "אני מרגישה פחות בטוחה היום. אני רוצה להיות במצב שבו אחרי פיגוע קטלני, שבו הוכנס נשק חם למקום הרגיש ביותר במזרח התיכון והקדוש ביותר לעם היהודי, שכל אדם יעבור בידוק שלא יאפשר למציאות הזאת לקרות שוב".יו"ר האופוזיציה יצחק הרצוג צייץ בדף הטוויטר שלו כי הוא מברך על סיום המשבר "אבל תמיד יש לזכור שירדן היא שותפה אסטרטגית-לפני קבלת החלטות ולא רק לאחריהן. על זה נאמר 'סוף מעשה במחשבה תחילה'".בהודעת הקבינט נמסר כי הוא "מקבל את המלצת כל גופי הביטחון להמיר את הבידוק של גלאי המתכות בבידוק ביטחוני המבוסס על טכנולוגיות מתקדמות ובאמצעים נוספים, כדי להבטיח את ביטחון המבקרים והמתפללים בעיר העתיקה ובהר הבית. עד ליישום התוכנית תתגבר משטרת ישראל את כוחותיה ותבצע פעולות נוספות ככל שיידרש על מנת להבטיח את ביטחון המבקרים בהר".בהודעה נמסר כי הקבינט הורה על מתן עדיפות לתקצוב הפרויקט, שייעשה בהתאם להחלטתו של השר גלעד ארדן. "הקבינט החליט על הקצאת תקציב של עד מאה מיליון שקלים לטובת יישום התוכנית (בפרק זמן של עד שישה חודשים), כולל בקיצוץ רוחבי ככל שיידרש, על פי התכנית שיגיש המשרד לביטחון הפנים. עלות התכנית תכלול גם מימון תקני שוטרים על פי המלצת המשטרה"..