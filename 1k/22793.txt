מפקד הצבא החדש של איראן, עבד אל-רחים מוסאבי מאיים שארצו תתקוף את תל אביב וחיפה, אם ישראל תבצע "מעשה שטות" כלפיה. "נמחק את תל אביב וחיפה מעל פני האדמה", איים מוסאבי.בהצהרה שפורסמה ברשת RT הרוסית התייחס מוסאבי לדבריו ראש הממשלה בנימין נתניהו בנוגע להתבססות כוחות איראנים בסוריה, ואמר: "בזמן האחרונה הציונים מדברים בלי לחשוב אודות הנוכוחות האיראנית בסוריה, ולכן עליי להגיב על כך".הוא טען כי לישראל נותרו עשרים וחמש שנים "עד שתיעלם לגמרי", אולם אם תעשה טעות הדבר עשוי להתרחש מוקדם מהצפוי. מוסאבי נכנס לתפקידו כמפקד הצבא האיראני בחודש אוגוסט האחרון.בחודש שעבר נפגש נתניהו עם נשיא רוסיה ולדימיר פוטין, ואמר כי ישראל לא תישאר אדישה להתבססות כוחות איראניים בסוריה. "לבנוניזציה של סוריה על ידי איראן, היא קו אדום מבחינתנו", אמר נתניהו בתום פגישתו עם פוטין בסוצ'י, והוסיף: "צריך לעצור זאת עכשיו לפני שתפרוץ מלחמה אזורית". נתניהו ציין כי חופש הפעולה של ישראל באזור נותר בעינו.בפתח הפגישה הזהיר נתניהו מפני האיום של התפשטות איראן ברחבי המזרח התיכון, ואמר כי היא מהווה "סכנה לישראל, למזרח התיכון ולעולם כולו".שגריר רוסיה בישראל, אלכסנדר פטרוביץ' שיין, אמר יום לפני הפגישה כי רוסיה "לוקחת בחשבון את האינטרסים הביטחוניים של ישראל". שיין הבטיח כי הצבא האיראני לא יישאר בסוריה, ואמר כי עדיף לישראל שאסד יהיה הנשיא גם לאחר תקופת הלחימה.