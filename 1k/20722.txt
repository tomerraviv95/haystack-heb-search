בית המשפט המחוזי תל אביב גזר היום (שלישי) תשע שנות מאסר על העבריין ריקו שירזי במסגרת פרשה 512. שירזי הודה והורשע בחודש שעבר במסגרת הסדר טיעון בסיוע להריגה של גיא יחזקאל בגרמניה ובקשירת קשר לניסיון חיסולו של אסי אבוטבול בפראג ב-2004. בפרקליטות ביקשו להטיל עליו 12.5 שנות מאסר.שירזי נושא בימים אלו עונש מאסר בתיק אחר, שבמרכזו הרשעה בהלבנת הון באמצעות חשבוניות פיקטיביות בהיקף של מיליוני שקלים. העונש שנגזר עליו עתה בפועל יהיה קצר יותר, בשל חפיפה בין עונשי המאסר אותם הוא מרצה. בית המשפט התחשב בעובדה ששירזי נמצא באגף הפרדה עם תנאים מחמירים, וכן ייחס חשיבות לכך שבנו שי נרצח בעת שהיה במעצר.כתב האישום נגד שירזי הוגש ב-2015, ולפיו בין השנים 2004-2002 התחולל מאבק על אזורי שליטה באזור השרון בין משפחת אבוטבול לשירזי ועבריינים נוספים. לשירזי נודע כי אדם בשם אלכסנדר (סאשה) זלוצ'בסקי נשלח על ידי אבוטבול לרצוח אותו, ואף שילם על כך 50 אלף דולר.בעקבות המידע, הציע שירזי לזלוצ'בסקי "הצעה הפוכה", ולפיה ירצח את אחד מחייליו של אבוטבול, גיא יחזקאל, בתמורה ל-50 אלף אירו. ב-7 באוקטובר 2003, לאחר שנפגש עם אבוטבול ויחזקאל בגרמניה, רצח זלוצ'בסקי את יחזקאל, בעזרת אקדח שהסתיר במהלך הפגישה.שירזי ושותפיו תכננו לרצוח גם את אסי אבוטבול בפראג. הם הציעו לזלוצ'בסקי סכום של חצי מיליון שקל אם יצליח לעשות זאת. ב-1 באוגוסט 2004 המתין מחסל לאבוטבול מחוץ לקזינו השייך למשפחתו בפראג, וזרק רימון יד לעבר רכבו הממוגן. הרימון התפוצץ וגרם לפציעתם של כמה עוברי אורח, וכן לנזק לרכבו של אבוטבול.