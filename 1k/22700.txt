צה"ל מפרסם היום (חמישי) את פרטי הרפורמה במעמד והגדרת הדרג הלוחם בצה"ל, ומציג הגדרה חדשה – "לוחמי חוד". במסגרתה יחולו שינויים בתפקידי הלוחמה וביחידות המובחרות, לרבות משך השירות ואופי השירות. בעקבות הירידה במוטיבציה לשרות קרבי החליט הרמטכ"ל גדי איזנקוט, לאחר עבודת מטה, להגדיר מחדש את מעמד הלוחם בצה"ל. מעתה תוגדר קטגוריית לחימה חדשה - ״לוחמי חוד״ - שאליה ישויכו החיילים המהווים חלק מהכוחות המתמרנים, המסכנים את חייהם בלחימה בשטחי אויב והם גם יתוגמלו בהתאם. זאת בהבדל לכוחות לוחמים אחרים, העוסקים בהגנת הגבולות או מפעילים אמצעי לחימה אחרים.על פי התוכנית שאישר הרמטכ"ל, כלל החיילים יחולקו למערך הקרבי ולמערך העורפי, כשגולת הכותרת תהיה, כאמור, ״לוחם החוד״ - חייל המאומן לפעול במרחב מבצעי כדי לפגוע באויב, במערכים מתמרנים תוך סיכון חייו (לחימה בשטח אויב). בתת-קטגוריה השנייה במערך הלוחם יהיו ה"לוחמים" - לוחם יוגדר כחייל המאומן לפעול במרחב המבצעי כדי לפגוע באויב באמצעי לחימה, אם באופן ישיר ואם כחלק מצוות באמצעי לחימה, תוך סיכון חייו. הקטגוריה השלישית לחיילים קרביים תהיה "חייל תומך לחימה מבצעי".במערך העורפי ישרתו תומכי לחימה - כלל החיילים שאינם מסכנים את חייהם ברמת פעילות א'. הרעיון מאחורי ההגדרה החדשה הוא לעשות אבחנה בין חיילים שמסתערים, חיילים שמפעילים אמצעי לחימה, חיילים שמשרתים בבסיסים סגורים ואחרים שמשרתים בתפקידים עורפיים. ״מדובר באמירה ערכית״, אומר הרמטכ"ל, "יש תהליך רב שנתי של ירידה בנכונות ללחימה ולכן נקטנו שורה של צעדים שמעבירים את המסר על הוקרת צה"ל את לוחמיו. אנשי המודיעין וסייבר חשובים אבל הדבר החשוב ביותר לצה"ל זה הכוח הלוחם. אי אפשר להביא חיילים ליחידות לוחמות שיסכנו את חייהם ולשלם להם 700 שקלים".חידוש נוסף נקבע בעולם היחידות המובחרות בצה"ל. כך, הלוחמים בסיירת מטכ"ל, שלדג, שייטת 13 ויחידת החילוץ של חיל האוויר 669 יידרשו מעתה לשרת בצה"ל שמונה שנים. המסלול יכלול את שירות החובה, לימודים גבוהים במשך שנתיים, על חשבון הצבא, ושירות קבע. לוחמי סיירת מטכ"ל במחזור האחרון כבר חתמו על התוכנית החדשה. ההחלטה תגרום לכך שכעת יתגייסו ליחידות האלה פחות לוחמים ויתקיימו פחות הכשרות ומיונים.החל מראשית נובמבר, במסגרת הסדרת המעמד החדש, יקבלו לוחמי החוד בשנת השירות השלישית שכר של 2,000 שקלים, כרטיס מוטען באלף שקלים למסעדות, שוברים לסרטים, אטרקציות, ביגוד ספורט ועוד הטבות נוספות.