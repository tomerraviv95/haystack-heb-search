העיתון "אל-ערבי אל-ג'דיד" מדווח הבוקר (שלישי) על שורה של "חיסולים פנימיים" בתוך הסניף העיראקי של דאעש, על רקע סכסוכים הולכים ומחריפים בין בכיריו. בדיווח נטען כי המחלוקות בין בכירי הארגון בעיראק הגיעו לכדי "היקפים שלא נראו מאז שדאעש נוסד".בפרסום פורטו הסיבות לקרע הפנימי בתוך דאעש, והן כוללות בין היתר את חוסר הוודאות בנוגע לגורלו של מייסד הארגון, אבו בכר אלבגדאדי. לכך התווספו גם ההפסדים שנחל בערים כמו מוסול ופלוג'ה, שנכבשו מחדש על ידי צבא עיראק. על פי העיתון, בדאעש קיים מצב של "תוהו ובוהו".דוחות של המודיעין העיראקי הצביעו לאחרונה על פיחות משמעותי בנוכחות של דאעש במדינה. הדוחות קבעו כי הסניף של דאעש בעיראק הצטמצם מאוד, והוא מסתכם כיום בפחות מ-4,000 פעילים.בסוף חודש יוני האחרון, לאחר קרבות ממושכים, הכריזה הממשלה בעיראק על "תום עידן דאעש בעיר מוסול". ההכרעה בעיר נפלה לאחר השתלטות צבא עיראק על מסגד א-נורי שבעיר העתיקה, שם הכריז אל-בגדאדי על הקמת החליפות האסלאמית לפני כשלוש שנים.לאחרונה ספג הארגון מכה קשה נוספת בזירה אחרת - סוריה, שם דיווח משרד ההגנה הרוסי כי מטוסיו חיסלו 200 מאנשי דאעש. התקיפה כוונה נגד שיירת כלי רכב של הארגון סמוך לדיר א-זור שבמזרח המדינה, ולא ברור מתי בדיוק התרחשה.במקביל למפלות שהוא נוחל בסוריה ובעיראק, דאעש מגביר את מאמציו לבצע פיגועים באירופה וביעדים נוספים בעולם. בין היתר, הוא לקח אחריות על הפיגוע בברצלונה ביום חמישי האחרון, שבו נהרגו 15 בני אדם. בהודעת נטילת האחריות, קרא דאעש להמשיך ולפגוע במדינות החברות בקואליציה הצבאית נגדו.