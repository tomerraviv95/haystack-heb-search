העיתון הפלסטיני "אל-קודס" מדווח הבוקר (רביעי) כי המשלחת הפלסטינית לניו-יורק מתנגדת לפרסום הודעה משותפת בתום פגישתם של יו"ר הרשות הפלסטינית, מחמוד עבאס, ונשיא ארצות הברית, דונלד טראמפ, הערב, אם לא תקרא לסיום הכיבוש וליישום פתרון שתי המדינות.טראמפ ועבאס צפויים להיפגש הערב ולאחר מכן יישא עבאס דברים בעצרת הכללית של האו"ם. על פי הדיווח, האמריקנים הציעו לפרסם הודעה משותפת בתום הפגישה, אך סירבו לכלול בה התייחסות כזו, והפלסטינים הודיעו להם שאם כך, אין טעם בהודעה משותפת.מקורות המצוטטים בעיתון מסרו כי החזון האמריקני לגבי תהליך השלום מבוסס על חזון ישראלי לחיזוק רעיון האוטונומיה הפלסטינית ואינו עולה בקנה אחד עם החזון הפלסטיני לפתרון. שר החוץ הפלסטיני, ריאד אל-מאלקי, אמר אתמול בראיון לרדיו "קול פלסטין" כי האמריקנים אינם ערוכים עד לרגע זה להציג יוזמה להנעת תהליך השלום.מקורות פלסטינים אמרו לעיתון "אל-חיאת" כי הצלחת הפיוס בין פתח לחמאס תלויה בתוצאות הפגישה הערב בין עבאס לטראמפ ואם הן תהיינה חיוביות, יינקטו צעדים בפועל לקידום הפיוס. לדברי המקורות, הממשל האמריקני נתן למצרים ולעבאס אור ירוק להתקדם בפיוס הפנים פלסטיני.בעיתון נמסר עוד כי חמאס הורה לפקידיו במשרדי הממשלה בעזה להיערך להעברת הסמכויות לשרי הממשלה מרמאללה ולמלא אחר הנחיותיהם. גם ראש הממשלה הפלסטיני, ראמי חמדאללה, הורה לשריו להיערך לצאת לרצועה כדי לקבל אחריות על משרדי הממשלה, אך עבאס ביקש מהם להמתין לשובו מניו יורק.בעיתון "ראי אל-יום" דווח כי מצרים הודיעה להנהגה הפלסטינית כי חמאס מסכים להצבת משמר הנשיאות של עבאס במעברי הרצועה, לרבות במסוף רפיח בין עזה לסיני. איש חמאס בעזה, אחמד יוסוף, מסר כי חמאס ימסור הכול לממשלת ראמי חמדאללה זולת דבר אחד: האחריות על הביטחון הפנימי בתוך רצועת עזה שתישאר בידי חמאס.יו"ר הרשות טרם הסיר את העיצומים הכלכליים נגד רצועת עזה, אף שחמאס הודיע על פירוק ממשלת הצללים ברצועה. דובר חמאס, עבד א-לטיף אל-קאנוע, אמר כי נוצר כעת ואקום במשרדי הממשלה בעזה וקרא לממשלה הפלסטינית היושבת ברמאללה לשאת באחריות ולמלא אחר מחויבויותיה ברצועה. לדבריו, "אין סיבה להמשך צעדי העונשין נגד בני עמנו לאחר ההודעה על פירוק הממשלה בעזה".ובתוך כך, ב"אל-קודס" מדווח הבוקר כי עבאס ומזכיר הליגה הערבית, אחמד אבו אל-ריט, הסכימו בפגישתם בניו-יורק כי יש צורך לסכל את מועמדות ישראל לחברות במועצת הביטחון בשנים 2019-2020. עבאס נועד אתמול עם מזכיר האו"ם גוטירש בשולי דיוני העצרת הכללית של האו"ם, אך לא דווח אם הנושא נדון בפגישה.