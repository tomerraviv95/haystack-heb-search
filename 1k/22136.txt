שרת המשפטים, איילת שקד, מתחה היום (שלישי) ביקורת נגד פסיקתו האחרונה של בג"ץ בנוגע למדיניות ישראל כלפי מסתננים. בנאום שנשאה בוועידת המשפט השנתית של לשכת עורכי הדין בתל אביב, הגיבה שקד לפסיקה שלפיה לא ניתן יהיה לאסור לזמן בלתי מוגבל מסתננים שיסרבו לעזוב את ישראל למדינה שלישית ואמרה: "הציונות לא תכופף ראשה"."בישראל של 2017, אין כל התייחסות בחוקי היסוד להיותה מדינת הלאום של העם היהודי", אמרה שקד בפתח דבריה. "הציונות הפכה לשטח המת של המשפט. שאלות הנוגעות לה כלל אינן רלוונטיות"."הממשלה היציבה אי פעם". שרת המשפטים איילת שקד (צילום: פלאש 90)שרת המשפטים הוסיפה: "שאלת הרוב היהודי אינה רלוונטית כאשר אנחנו מדברים על המסתננים מאפריקה שהשתכנו בדרום תל אביב והקימו בה עיר בתוך עיר, תוך דחיקת תושבי השכונות, ותגובת מערכת המשפט בישראל היא פסילה -ופסילה חוזרת - של החוק המבקש להתמודד עם התופעה". שקד גם התייחסה למצבה של הממשלה והתלוצצה: "זו הממשלה הכי יציבה שהייתה אי פעם. תיאלצו לסבול אותי לפחות עוד שנה"."מערכת זכויות הפרט בישראל היא עניין שהוא כמעט מקודש בעיניי", המשיכה שקד, "אבל לא כשהיא מנותקת מכל הקשר. לא כשהיא מנתקת את עצמה מהייחודיות הישראלית, מהמשימות הלאומיות שלנו, מהזהות שלנו, מההיסטוריה שלנו, מהאתגרים הציוניים שלנו. הציונות אינה צריכה להמשיך, וגם לא תמשיך, לכופף את ראשה בפני מערכת זכויות פרט המפורשת באופן אוניברסלי ובדרך המנתקת אותה מדברי ימי הכנסת ומהיסטוריית החקיקה שכולנו מכירים".בשלב מסוים נקטע נאומה של השרה למספר דקות על ידי מפגינים שהגיעו למקום עם פרחים אדומים והתפרצו לדבריה. הם השמיעו קריאות שבהן האשימו את שקד ברמיסת זכויות אדם ובייסוד "משטר אפרטהייד בשטחים", לדבריהם. שרת המשפטים שבה לבמה לאחר רגעים ספורים ואמרה: "לא הצלחתי להבין מה הם צעקו".