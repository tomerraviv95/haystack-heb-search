נשיא ארצות הברית, דונלד טראמפ, אמר אחר הצהריים (שני) בטקס בפנטגון במלאת 16 שנה לאירועי 11 בספטמבר כי "הטרוריסטים שתקפו אותנו חשבו שהם יוכלו לעורר פחד ולהחליש את רוחנו, אבל אי אפשר להפחיד את ארצות הברית". טראמפ, שלווה בידי אשתו מלניה, הוסיף כי "אלה שינסו (לתקוף) יצטרפו בקרוב לרשימה ארוכה של אויבים מובסים שהעזו לבחון את האומץ שלנו".לדברי טראמפ, שהשתתף היום בפעם הראשונה בטקסי הזיכרון כנשיא, "ערכינו יחזיקו מעמד, אנשינו ישגשגו. האומה שלנו תנצח וזיכרון אהובינו לעולם לא ימות".  אורות במקום בו היו מגדלי התאומים בניו יורק, אתמול (צילום: אי-פי)לפני שהשתתפו בטקס הזיכרון בפנטגון, בני הזוג טראמפ עמדו על מדשאת הבית הלבן ביחד עם צוותיהם לדקת דומיה, בשעה שבה פגע המטוס הראשון במגדלי התאומים ב-2001. סגנו של טראמפ, מייק פנס, השתתף בטקס במקום התרסקות טיסה 93 של יונייטד איירליינס בפנסילבניה. הנשיא האמריקני התייחס בדבריו גם אל הוריקן אירמה שממשיך להכות במדינת פלורידה. לדבריו, "כאשר האמריקנים זקוקים לעזרה, אמריקנים יאחדו כוחות. כשאנחנו ניצבים בפני קושי, אנחנו קרובים יותר, חזקים יותר ונחושים יותר מתמיד".