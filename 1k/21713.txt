מעצרו של החשוד במעורבות בסחר באיברים שהוסגר אתמול לישראל הוארך הבוקר (חמישי) בהסכמה בחמישה ימים בבית משפט השלום בראשון לציון. החשוד, בן 80, שהה 15 ימים במעצר בקפריסין וצפוי להיכנס לחקירה היום או מחר, בהתאם למצבו הבריאותי.עורך דינו של החשוד פסל את הטענות נגד מרשו. לדבריו, הקשר שלו לפרשה מינורי, הוא לא הכיר את המעורבים והיה בטוח שמדובר בתרומת אברים חוקית.המעצר הוא חלק מפרשה בה נעצרו שני חשודים נוספים לפני שמונה חודשים. על פי החשד, החשודים נהגו לאתר תורמי כליות עבור חולים הזקוקים להשתלות והציעו לנהל עבורם את ההליך הרפואי הנדרש לצורך ההשתלה בחו״ל בתמורה לתשלום. עוד עלה כי לצורך קבלת האישורים הנדרשים והסדרת ביצוע ההשתלות, הציגו החשודים מצג שווא לגורמים הרלוונטיים בחו״ל, בין היתר באמצעות שימוש במסמכים מזויפים.החשוד הנוסף במעורבות בפרשה שהה בזמן ביצוע המעצרים בקפריסין ומאז לא שב לישראל. בעקבות צו מעצר בינלאומי הוא נעצר על ידי רשויות אכיפת החוק בקפריסין והוסגר לישראל.