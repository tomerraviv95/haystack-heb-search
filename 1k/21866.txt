תלמיד בחינוך הממלכתי דתי מתוקצב בכ-18% יותר מתלמיד בחינוך הממלכתי, כך עולה מנתוני "התמונה החינוכית" לשנת הלימודים תשע"ו שמפרסם הבוקר (שלישי) משרד החינוך. לראשונה, הנתונים כוללים גם את בתי הספר העל יסודיים, והם מפרטים מדדים שונים לצד אחוז זכאות לבגרות, בהם רמת האלימות, ההשקעה הכספית בכל תלמיד, השכלת המורים ושיעור תלמידי החינוך המיוחד בכל בית ספר. כמו כן, לראשונה כל אחד יוכל לגשת לנתונים על כל בית ספר דרך אתר "שקיפות בחינוך", אתר חדש במסגרת אתר משרד החינוך, ולהשוות אותם עם נתוני בתי ספר ביישובים אחרים.בדיקת כאן ועכשיו בקרב היישובים שבהם לומדים למעלה מ-300 תלמידי בכיתות י' – י"ב מעלה כי היישוב בית ג'ן שומר על אחוז הזכאות לבגרות הגבוה ביותר: 99.5%, שיעור דומה לשנה שעברה. לאחר מכן מדורגים תל מונד (96.4%), לב השרון (94.4%) ורמת השרון (93.8%). בתחתית הרשימה נמצאים היישובים מודיעין עלית (1.0%), בני ברק (9.8%), בית"ר עילית (14.5%), רכסים (15.2%) וג'סר א-זרקא (24.4%).האחוז הגבוה ביותר של בוגרי חמש יחידות במתמטיקה נרשם ביישוב קריית אונו: 30.4%. לאחר מכן נמצאים רמת השרון (28%), רעננה (25%) וירכא (23%). האחוז הנמוך ביותר נרשם ביישובים מודיעין עילית, רכסים ועילוט בהם אין אף תלמיד שזכאי לבגרות חמש יחידות מתמטיקה.עוד עולה מהנתונים כי החינוך הממלכתי-דתי זוכה לתקציב הגבוה ביותר מצד משרד החינוך בלבד בכל שכבות הגיל: ביסודי, בחטיבות הביניים ובתיכונים. בחטיבות העליונות התקציב הממוצע לתלמיד בחינוך הממלכתי דתי עומד על כ-33 אלף שקלים, בחינוך הממלכתי על 27,075 שקלים. ולתלמיד בפיקוח החרדי התקציב בחטיבות העליונות הוא הנמוך ביותר: 19,742 שקלים. כמו כן, תלמיד במגזר היהודי מתוקצב ב- 27% יותר מתלמיד ערבי. מנגד, בחטיבה העליונה התקציב הממוצע לתלמיד מרקע חלש דומה לתקציב שמקבל תלמיד מרקע חזק. היישוב שמקבל את התקציב הגבוה ביותר הוא מרום גליל, בו מושקעים 45,598 שקלים בכל תלמיד. מנגד, במודיעין עילית, שמדורגת בתחתית רשימת הזכאים לבגרות ולחמש יחידות מתמטיקה, מושקעים 11,505 שקלים.מדד מעניין נוסף שנחשף הוא מדד האלימות, לפיו השיעור הגבוה ביותר של תלמידים שדיווחו כי הם חוווים אלימות נרשם באבו גוש: 29%, ולאחר מכן תל שבע (21.6%), ג'ליס (18.6%) וזרזיר (16.5%). הממוצע הארצי עומד על 8%.