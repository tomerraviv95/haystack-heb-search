בית הדין לצדק של האיחוד האירופי קבע היום (רביעי) כי חמאס יישאר ברשימת ארגוני הטרור. בכך דחה את החלטה שהתקבלה בערכאה נמוכה יותר ב-2014, ולפיה יש להוציא את הארגון מהרשימה בטענה כי ההחלטה עליו התקבלה על בסיס מידע תקשורתי ולא מחקירה עצמאית.ההחלטה התקבלה על אף לחץ של התובעת הכללית של האיחוד אלינור שרפסטון להוציא את חמאס מרשימת ארגוני הטרור ולהסיר את הסנקציות שהוטלו עליו, ובהן להקפיא את נכסי אנשיו ולהטיל עליהם מגבלות תנועה. פסיקותיו של בית הדין מחייבות את כלל 28 המדינות החברות בו. בתגובה אמר נציג חמאס בעזה יחיא מוסא כי החלטת בית הדין האירופי היא "תמוהה ובלתי מובנת". זאת לדבריו, בייחוד לאור המסמך המדיני החדש שפרסם חמאס. הוא ציין שבחמאס ימשיכו במאמצים להסיר את הארגון מהרשימה. במסמך העקרונות שפרסם חמאס לפני כחודשיים וחצי נאמר שהארגון מוכן להכרה במדינה פלסטינית בגבולות 67', אך "לא יוותר על שום חלק מפלסטין", וכן ש"הג'יהאד הוא חובה".האיחוד האירופי הכניס את הזרוע הצבאית של חמאס לרשימת ארגוני הטרור בשנת 2003. עם זאת, הזרוע הפוליטית של הארגון לא נכנס לרשימה זו באותה החלטה. המגבלות על חמאס הוטלו לראשונה ב-2001 לאחר פיגועי 11 בספטמבר, כחלק משורה של צעדים נגד ארגוני טרור ברחבי העולם, על עף שחמאס לא היה קשור למתקפה זו. בארגון טוענים כי הזרוע הצבאית היא התנגדות לגיטימית לכיבוש ולכן לא ניתן לראות בכך כפעולות טרור.