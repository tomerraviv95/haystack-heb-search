"כל הכוחות הזרים יעזבו מיד בתום המלחמה", כך אמר היום (חמישי) גורם במשטר הסורי לחדשות כאן. זאת על רקע פגישתו של ראש הממשלה בנימין נתניהו עם נשיא רוסיה ולדימיר פוטין אתמול בסוצ'י והחשש הישראלי מהתפשטות איראנית בסוריה."לאחר סיום המלחמה הזאת וחיסול הטרור שנמצא בשטחים הסורים, הם יצאו באופן מוחלט משטחי סוריה. קיימים גורמים שלהם בחלק מהאזורים אבל הם לא איום גדול כמו שישראל טוענת, וכפי שטוען ראש ממשלת ישראל", אמר הגורם.לדבריו, "איראן מעולם לא הייתה תוקפנית והיא מעולם לא פתחה במלחמה כנגד אף מדינה אחרת. ישראל מטפלת עכשיו בבתי החולים שלה באנשים שמשתייכים לג'בהת א-נוסרה. ג'בהת א-נוסרה וכל הפלגים ששייכים לגדודי גבהת א-נוסרה אלו גורמי טרור". הוא הוסיף כי "אין הבדל בין דאע"ש לבין ג'בהת א-נוסרה, הם מאותו סוג, לכולם יש את אותה האידאולוגיה. כשנחסל את הטרור באופן מוחלט, הגורמים האלה יעזבו את סוריה וישאירו בשטחי סוריה נציגות קטנה שלהם".הדברים באים על רקע לחץ מתגבר ולא רק מכיוון ישראל. מדינות ערביות הביעו בפני ארה"ב, ירדן פומבית ובאופן לא פומבי מצרים וסעודיה, אי שביעות רצון מההתפתחויות האחרונות ומהסכם הפסקת האש. המסר המתואם בין דמשק למוסקבה: לא נאפשר לכוחות האיראניים להישאר אחרי המלחמה. המסר לא מופנה לישראל, אלא בראש ובראשונה לארה"ב, מחשש שהיא תגיב ללחץ ישראלי וערבי לפעול.