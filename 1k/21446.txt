חייל נפצע לפנות בוקר (רביעי) בינוני מאש חבריו במהלך פעילות לאיתור מבוקשים באזור בית לחם. הוא הועבר בהכרה לקבלת טיפול רפואי בבית חולים. צה"ל חוקר את האירוע.האירוע התרחש במחנה הפליטים דהיישה. לפי דובר צה"ל, במהלך המבצע כוח ירה לעבר שני מבוקשים שנדרשו למעצר וברחו. כתוצאה מכך, החייל נפצע בינוני והמבוקשים נפצעו בינוני וקשה ופונו אף הם לקבלת טיפול רפואי בבית חולים.כמו כן, צה"ל הודיע כי כוחותיו עצרו הלילה 25 מבוקשים ברחבי הגדה המערבית. לפי הצבא, 22 מהמבוקשים חשודים במעורבות בפעילות טרור עממי ובהפרות סדר אלימות לעבר אזרחים וכוחות הביטחון. בכפר כובר נעצרו אביו ואחיו של המחבל שביצע את פיגוע הדקירה בחלמיש, והם הועברו לחקירת כוחות הביטחון. כמה מן העצורים הם פעילי חמאס. בסריקות בכפר סעיר שבגוש עציון הכוחות תפסו נשק מסוג ״קרלו״, והוא הועבר לידי כוחות הביטחון. במקביל, סוכנות הידיעות הפלסטינית וופא דיווחה שמנגנוני הביטחון של הרשות הפלסטינית עצרו לפנות בוקר ארבעה עיתונאים פלסטינים בגדה העובדים בכלי תקשורת שמזוהים עם חמאס. מקור בטחוני פלסטיני אמר כי הארבעה חשודים במסירת מידע לגורמים עוינים. 