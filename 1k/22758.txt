ראש ממשלת עיראק חיידר אל-עבאדי הזהיר היום (שבת), תשעה ימים לפני משאל העם על עצמאותה של כורדיסטן, כי לא יהסס להתערב צבאית אם המהלך יוביל לאנרכיה. בכך מצטרפת עיראק לאיראן וטורקיה, שאיימו כי יפעלו נגד הכורדים אם לא יסוגו בהם מהחלטתם לקיים את משאל העם בדבר ההתנתקות מעיראק. קודם לכן, הזהירה ארצות הברית את הכורדים כי כל עוד לא יבטלו או לפחות ידחו את משאל העם, שמתוכנן להתקיים ב-25 בספטמבר, לא תסייע להם וושינגטון במקרה שיותקפו צבאית.מוקדם יותר היום דיווחו כלי תקשורת ערביים כי האו"ם העביר הצעה למנהיג הכורדים בצפון עיראק, מסעוד ברזאני, הצעה לוותר על משאל העם ובתמורה ייעשו מאמצים להגיע להסכם עם ממשלת עיראק בתוך שנתיים עד שלוש. לפי ההצעה, שני הצדדים יחלו מיד במו"מ מאומץ ללא תנאים מוקדמים על מנת יישב ביניהם את המחלוקות. לפי הדיווחים, ברזאני יהיה מוכן לדון בהצעה זו בתנאי שיקבל ערבויות בינל באשר לזכותם של הכורדים להגדרה עצמית.ברזאני עצמו הצהיר היום כי אם חבל כורדיסטאן יישאר חלק מעיראק, הדבר "יוביל לאסונות". במהלך סיור במחוז דאהוק בצפון עיראק, שבו אין רוב כורדי מובהק התומך במשאל העם, אמר כי החלופות למשאל העם הן בגדר נוסחאות ומלים בלבד שלא מייצגות הצעה אמיתית.