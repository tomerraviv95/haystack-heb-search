קוריאה הצפונית ביצעה פעילות "חריגה וחסרת תקדים" בצוללת שלה, וכן ניסוי שלישי בחודש בשיגור טיל - כך אמר אתמול (שני) גורם ביטחוני בארה"ב לרשת סי-אן-אן.ככל הידוע, ניסוי בשיגור טילים מצוללות, שנקרא "מבחן הפליטה", בוצע שלשום בעיר הנמל סינפו שבמזרח הדיקטטורה האסייתית. הניסוי בוחן את היכולת לבצע "שיגור קר", שבו לחץ קיטור גבוה פולט את הטילים החוצה עוד לפני הצתת המנוע שלהם ובכך מונע פגיעה בכלי בו הוא נמצא.נשיא ארה"ב דונלד טראמפ שוחח אתמול עם ראש ממשלת יפן שינזו אבה, והשניים הסכימו כי יש צורך לפעול יותר נגד קוריאה הצפונית. שגרירת ארה"ב באו"ם ניקי היילי אמרה אתמול כי וושינגטון "גמרה לדבר על קוריאה הצפונית".כמו כן, שני פקידים בארה"ב אמרו לסוכנות הידיעות רויטרס, כי הניסוי שביצעה קוריאה הצפונית בשיגור טיל בין-יבשתי בסוף השבוע הראה שפינוגיאנג מסוגלת לפגוע ברוב ארה"ב. שליט קוריאה הצפונית קים ז'ונג און פיקח אישית על הניסוי והגדיר אותו כ"אזהרה חמורה" לארה"ב.בתגובה לניסוי, שני מפציצים מסוג בי-1 של חיל האוויר האמריקאי טסו מעל חצי האי הקוריאני במה שהוגדר כ"מפגן כוח". כמו כן, ארה"ב וקוריאה הדרומית ערכו ניסוי משותף בשיגור טילים לטווח קצר ודנו בחלופות צבאיות נוספות להתמודדות עם צבאו של קים.