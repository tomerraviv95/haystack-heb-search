הממשל האמריקני מפציר ברשות הפלסטינית לחדש לאלתר את התיאום הביטחוני עם ישראל אחרי משבר הר הבית - כך פורסם אתמול (חמישי) לראשונה בחדשות הערב ב"כאן 11".יו"ר הרשות הפלסטינית אבו מאזן החליט להפסיק את התיאום הביטחוני עם ישראל, בעקבות המתיחות סביב הצבת המגנומטרים בהר הבית. למרות שהמחלוקת נפתרה מאז, התיאום ביטחוני עם הביטחון המסכל והמודיעין הכללי הפלסטיניים טרם חודשו. פקידים אמריקנים בכירים קיימו בימים האחרונים פגישות ושיחות בטלפון עם בכירים פלסטינים בעניין זה ומפצירים בהם להשיב את התיאום הביטחוני עם ישראל לקדמותו, כפי שהתנהל קודם לאירועי הר הבית.גורם ביטחוני פלסטיני מסר ל"כאן" כי התיאום הביטחוני עם ישראל מושעה חלקית בלבד, וכי חלק ממנגנוני הביטחון של הרשות עדיין מקיימים לדבריו תיאום ביטחוני עם ישראל - ובהם המשטרה הפלסטינית האזרחית ומנגנון הביטחון הלאומי. עם זאת, מנגנון המודיעין הכללי ומנגנון הביטחון המסכל טרם חידשו את התיאום הביטחוני.הגורם הביטחוני הפלסטיני ציין עוד כי לאחר הפיגוע ביבנה לא התקיים תיאום ביטחוני עם ישראל, בניגוד לכפי שקורה בדרך כלל לאחר פיגועים. בין השאר לא הוקם "קו חם" לחילופי מידע בין הצדדים, ולא נמסרו לישראל פרוטוקולים מחקירות שנערכו בעבר עם קרובי משפחתו וחבריו של המפגע.בעניין אחר אמר הגורם הביטחוני הפלסטיני, כי בשבועיים האחרונים עצרה הרשות הפלסטינית שלושה צעירים פלסטינים שתכננו לדקור ישראלים – בג'נין, טול-כרם ויריחו.