עו"ד אלן דרשוביץ, מקורבו של ראש הממשלה בנימין נתניהו, התראיין אמש (רביעי) לגאולה אבן ב"חדשות הערב" בכאן 11. המשפטן האמריקני נשאל לגבי החקירות השונות המתנהלות בענייניו של נתניהו וסיפק לו תמיכה משמעותית."נתניהו נבחר לראשות הממשלה באופן דמוקרטי וכעת נעשים מאמצים מטעם יריביו בפוליטיקה ובתקשורת לנסות ולהדיח אותו מתפקידו על-ידי עניינים קטנים שמתבררים כשום דבר". דרשוביץ טען כי אין פסול בשיחות שניהל לכאורה ראש הממשלה עם מו"ל ידיעות אחרונות, נוני מוזס. "מה כל כך מוזר בנושא משרה שרוצה סיקור חיובי? או עיתונאי או בעל עיתון שרוצה חקיקה שתיטיב עמו? האם יתחילו לפתוח בחקירה נגד כל עיתונאי שכתב מאמרים חיוביים על אנשים שהצביעו כן (בעד חוק ישראל היום) ומאמרים שליליים על אלו שהצביעו לא? זה יהיה סופו של חופש הדיבור וסופה של הדמוקרטיה. אני חושב שאנו עדים לסכנות גדולות לדמוקרטיה". דרשוביץ המשיך לבקר את העיתונות הישראלית ואמר כי "ראש הממשלה נחקר על-ידי המשטרה ועל-ידי משרד היועץ המשפטי לממשלה ולא על-ידי התקשורת".בהמשך הראיון טענה אבן כי דרשוביץ מצייר את החקירות נגד נתניהו כאילו מדובר בקונספירציה. "ובכן, זו קונספירציה בהחלט", ענה דרשוביץ. "זה ניסיון לעשות דרך החוק מה שלא הצליחו לעשות דרך פוליטיקה. זו המקבילה המשפטית של הפיכה, המצב דומה מאוד למה שמתרחש בארצות הברית לדונלד טראמפ ואני לא הצבעתי עבורו". הוא טען כי הוא מעוניין להגן על הדמוקרטיה בישראל. "אני לא כאן כדי להגן על בנימין נתניהו, אני כאן כדי להגן על הדמוקרטיה הישראלית. הדמוקרטיה נמצאת בסכנה גדולה". אבן אמרה כי דרשוביץ לא יכול לבקר את החקירות המתנהלות נגד נתניהו מאחר ואין לו מידע לגביהן. בתשובה אמר "אני מכיר את החוק היטב, אני מכיר את החקירה היטב, ניהלתי תיקים רבים בישראל. אני מכיר את העובדה שתחת החוק הישראלי הביאו לפיטוריו של יצחק רבין בדיוק כשהוא עמד להביא לשלום. שרון הקשה עליו להמשיך בפינוי שהוא התחיל בו בעזה ובגדה המערבית, אולמרט הודח מתפקידו לאחר שהוא הציע הצעה נדיבה מאוד לפלסטינים ועכשיו תור נתניהו בזמן שהוא מנסה לעשות צעדים חשובים. פוליטיקה לא אמורה להתנהל כך, זה לא דמוקרטי".בנוגע להסכם עד המדינה הצפוי להחתם עם ראש הסגל לשעבר במשרדו של נתניהו, ארי הרו, אמר דרשוביץ כי ניתן להוציא ממנו עדויות שקריות. "כשמאיימים על מישהו שיתבעו גם אותו קל מאוד לגרום לו להגיד מה שרוצים. עדים כאלה לא רק מזמרים, לפעמים הם אפילו מלחינים". הוא השווה את המצב לחוק הקיים בארצות הברית וטען כי "הבעיה בחוק הישראלי, היא שאפשר להביא לפיטוריו של ראש ממשלה אפילו על סמך כתב אישום. בארצות הברית אי אפשר להביא לפיטורי נשיא, אי אפשר להגיש כתב אישום ואי אפשר להאשים את הנשיא בזמן שהוא מכהן, צריך לחכות לסוף הכהונה שלו".לקראת סיום הראיון נשאל דרשוביץ האם התנדב להתראיין או שמא מקורבי נתניהו הם אלה שלחצו עליו לעשות כן. "בשום אופן לא! נראה לך שהייתי מסכים? ברור שלא", אמר דרשוביץ. "אני מחליט בעצמי, אני ברשות עצמי. כפי שאמרתי - לא הצבעתי לדונלד טראמפ ואני מדבר היום בעד דונלד טראמפ כי זאת העמדה של זכויות האזרח. אין לדעת אם הייתי מצביע לנתניהו לו הייתי ישראלי, אני לא מדבר בשמו, אני מדבר בשם הדמוקרטיה הישראלית". לבסוף שאלה אבן אם לא משלמים לדרשוביץ על שירותיו. "ברור שלא, הייתי אומר שזה מעליב אם זה לא היה כל כך מצחיק, כמובן שלא משלמים לי. טראמפ לא משלם לי, נתניהו לא משלם לי, אף אחד לא משלם לי, אלה המחשבות שלי. חשבתי אותן עוד לפני שנתניהו נכנס לפוליטיקה, חשבתי אותן לפני שדונלד טראמפ נכנס לפוליטיקה. כתבתי על הנושאים האלה ב23 או 30 השנים האחרונות".