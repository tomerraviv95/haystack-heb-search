אלפי בני אדם השתתפו בהלווייתם של רס"מ האיל סיתאווי בן 30 ורס"מ כמיל שנאן בן 22 שנהרגו הבוקר (שישי) בפיגוע בהר הבית. בהלוויות לקחו חלק שרים, חברי כנסת וצמרת המשטרה.סיתאווי ממע'אר שירת במשמר הגבול והצטרף לפני חמש שנים לשירות קבע כשוטר סיור ביחידת הר הבית במרחב דוד של מחוז ירושלים. האיל סיתאווי הותיר אחריו תינוק בן שלושה חודשים, אישה, הורים ושלושה אחים. שנאן מחורפיש היה מאורס ושירת מאז גיוסו לשירות קבע במשטרה, לפני כשבעה חודשים, כשוטר סיור ביחידה. כמיל שנאן, בנו של חבר הכנסת לשעבר שכיב שנאן, הותיר אחריו הורים, אח ושלוש אחיות. אביו של כמיל שנאן ספד לו: "ראיתי את הכותרת ולא דמיינתי שאני אביו של אחד החללים. הוא לא ענה לטלפון והבנתי שמשהו נורא קרה. אני גאה במוצר הזה שמונח כאן בארון עטוף בדגל המדינה. תפילתי לבורא עולם שזה יהיה החלל האחרון. שנחליף את הרובה בפרח. נוח על משכבך בשלום. בשם העם בישראל אני מאחל שתהיה החלל האחרון".המפכ"ל, רב ניצב רוני אלשיך קרא להנהגות המגזרים והקהילות שלא להיגרר לפרובוקציות ולא לאפשר לשום אידיאולוגיה קיצונית של שום תנועה או ארגון להפר את השקט בחברה הישראלית: ״הקיצונים יטופלו ביד קשה כיאה למלחמה בטרור, ולא נאפשר להם הישג משום סוג״.שר הפנים אריה דרעי ביקש לאחר הפיגוע מראש עיריית סכנין, מאזן גנאים, יו"ר פורום הרשויות הערביות, לפרסם הודעת גינוי חריפה בשם ראשי הרשויות במגזר על רצח השוטרים, אך הודעה כזו לא הגיעה. " מיד לאחר שפורסם כי המחבלים הם ערבים ישראליים, תושבי אום אל פאחם, העברתי דרישה לגנאים לפרסם הודעת גינוי חריפה. לצערי, עברו כבר שעות והודעה כזאת טרם פורסמה. ראשי הרשויות הערבים יודעים לדרוש מהממשלה להשקיע ביישובי המגזר הערבי ולהשוות את תנאיהם ליישובים היהודיים. הם גם אומרים ובצדק שהם אזרחי המדינה ומגיע להם את אותם תנאים. אבל אי אפשר שיהיו להם רק זכויות, ללא חובות. והחובה שלהם היום היא לגנות בחריפות את מבצעי פיגוע הדמים הבוקר בירושלים״, דברי השר דרעי.מי שכן פרסם הודעת גינוי הוא עלי סאלם ראש עיריית נצרת, העיר הגדולה במגזר הערבי. הוא שלח מכתב גינוי על רצח השוטרים לראש הממשלה בנימין נתניהו ולשר הפנים אריה דרעי.משפחתו של סגן הדר גולדין, שגופתו מוחזקת בידי חמאס, הגיבה בהודעה וקראה לממשלה שלא לשחרר את גופות המחבלים: "הארגון הראשון שמיהר להתפאר בפיגוע ובתוצאותיו החמורות הוא חמאס. למרות שמבצעי הפיגוע הם מחבלים עם תעודת זהות כחולה, על השרים בקבינט לשקול בכובד ראש את עניין שחרור גופותיהם מכיוון שמדובר בפרס לחמאס. שחרור הגופות יתפרש על ידי פעילי חמאס בגדה ובעזה כעוד הוכחה לחוסר המדיניות הברורה של ישראל בעניין שחרור גופות של מחבלים״. המשפחה ביקשה להביע תנחומים למשפחותיהם של רס"מ האיל סיתאווי ורס"מ כמיל שנאן.