איש ביטחון בשגרירות ישראל בירדן נפצע אתמול קל מדקירות במבנה השייך לשגרירות - כך הותר הבוקר (שני) לפרסום. התוקף נורה על ידי המאבטח, ונהרג, ויחד איתו נהרג ירדני נוסף שהיה במקום ונפגע מן הירי. השלטונות בעמאן דורשים לחקור את המאבטח, אך ישראל מסרבת בגלל חסינותו הדיפלומטית. לפי שעה ירדן מונעת את פינוי השגרירות חזרה לישראל.האירוע התרחש במגורי השליחים הסמוכים לשגרירות בעמאן, במהלך החלפת הריהוט במקום. במבנה נכחו באותה העת איש האבטחה, בעל הבית ועוד שני פועלים. לפתע, אחד הפועלים התגנב מאחורי איש האבטחה, והחל לדקור אותו באמצעות מברג. איש האבטחה, שכאמור נפצע קל, ירה בו כהגנה עצמית, והפועל נהרג. גם בעל הבית נפצע באירוע, ולאחר מכן מת מפצעיו.ראש הממשלה בנימין נתניהו שוחח הלילה בטלפון עם שגרירת ישראל בעמאן, עינת שלין, ועם איש האבטחה. משרד החוץ וגורמי הביטחון פועלים בערוצים שונים מול ממשלת ירדן, והקבינט דן באירוע בישיבתו הלילית, שעסקה בפיגוע בחלמיש ובמצב בהר הבית. היום בשעה 14:00 יכונס הקבינט לדיון נוסף.על פי אמנת וינה, המאבטח חסין מחקירה ומעצר. עם זאת, ירדן דורשת לחקור את המאבטח ומכתרת בכלי רכב את השגרירות, על מנת למנוע את פינוייה. לדברי גורם מדיני בירושלים, עיתוי האירוע קשה, בשל המצב המדיני הבעייתי שישראל נתונה בו על רקע הצבת גלאי המתכות בכניסה להר הבית. שרת המשפטים איילת שקד אמרה: "למאבטח יש חסינות מוחלטת לפי החוק הבינ"ל. ירדן צריכה להעבירו".שגרירות ישראל בירדן היוותה מאז הקמתה, בעקבות הסכם השלום בין המדינות ב-1994, מטרה לפעילות עוינת - מהפגנות סוערות ועד ניסיונות פיגוע. ב-2010 פורסם על ניסיון לפגוע בשיירת השגריר הישראלי באמצעות מטען חבלה שהונח בציר נסיעתו. מספר חוליות טרור נעצרו לאורך השנים לפני שהצליחו לממש תוכניות לפגוע בשגרירות וצוותה. ב-1999 נהרג מאבטח ישראלי כתוצאה מתאונת אימונים בשגרירות. ב-1997 הסתתרו בשגרירות סוכני מוסד שהיו מעורבים בניסיון ההתנקשות בבכיר חמאס, חאלד משעל, וחוסיין מלך ירדן איים לפרוץ לשגרירות על מנת לעצרם.