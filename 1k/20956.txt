החורף מגיע. לא שמעתם את זה עדיין הא?? אבל באמת, הוא מגיע, לדרום. ככה לפחות טוען אנדרו סאבג' (א.סאבאג' בשבילכם) בשיר החדש שלו. סאבאג' הוא אחד היוצרים העכשוויים האהובים עלי בזכות להקתו Parquet Courts שאלבומה האחרון Human Performance היה אלבום השנה הבלתי המעורער שלי בשנה שעברה (אהממ סליחה רדיוהד?). נסיון הסולו הראשון שלו לא מאכזב וממשיך בערך באותה נקודה שברלין נהיתה מטושטשת בשנה שעברה עם אותה גיטרת סרף מערבונית. יופי של הצהרת כוונות, אחלה שיר. (ניר גורלי | יורד לשוליים א' עד ד' ב-21:00, המגזין ה' ב-21:00)הפתיחה של השיר נשמעת אמנם כטייק אוף על כל שיר טלוויז'ן בערך, אבל אני אהיה האחרון שאומר את זה בהקשר שלילי על מישהו. בהמשך השיר נשמעות גם השפעות דורס ואם לחבר את האסוציאיות לימינו אז גם לפארקיי קורטס שהוזכרו כאן למעלה. קוראים להם 'Oh! Sweet Sumthin (שם מאוד שובר שיניים אם מנסים להגיד אותו ברדיו) הם משלנו, הילה רוח הפיקה להם את האלבום והם מרעננים ומבטיחים ביותר.(ניר גורלי | יורד לשוליים א' עד ד' ב-21:00, המגזין ה' ב-21:00)זה תמיד משמח אותי כשחברי להקות מדוברות שאני לא אוהב מוציאים אלבום סולו שאני כן אוהב. למה? כי זה אומר שהיי רגע אני לא לגמרי לא בעניינים! זה קרה לי בסוף ימי המטאל שלי כש-Stonesure, פרויקט הצד של חלק מחברי Slipknot הורידו את האיפור והצרחות ויצרו את השיר המופלא הזה. זה קרה לי עם ג'ים ג'יימס בשנה שעברה, למרות שיש אלבום של My Morning Jacket שאני אוהב, אז אולי זה לא נחשב וזה קרה השנה וממשיך לקרות עם כל סינגל ש- Kele Okereke, סולן להקת Bloc Party, מוציא מאלבום הסולו המתקרב ובא שלו (אוק' 2017). זה התחיל בסינגל הנפלא Yemaya, אלו היא אלת הים ונותנת החסות לנשים בהריון בדת הירובה האפריקאית. כשקלה ובן זוגו התבשרו על הריונם היא החלה להופיע לו בחלומות וכך נולד השיר. החודש זה ממשיך עם הסינגל השני, Streets Been Talkin שהוא מחווה חמוצה מתוקה לרומנטיקה. נראה שכל האלבום יושפע מחוויית האבהות של קלה קשה לפספס את זה כשלאלבום קוראים Fatherland ואני לא יודע מה אתכם אבל אני אוהב את מה שאבהות עשתה לבחור.(תומר מולוידזון | א-ה' 9:00 | כאן, שם ובכל מקום, שישי ב-18:00)את זה שלג'ק ווייט יש כבוד גדול לתרבות המוזיקה האמריקאית השורשית יכולנו לזהות ביום שהוא ואחותו הופיעו לפתע בחיינו. עד כמה רחוק הוא ייקח את הכבוד, הערכה וההשפעה? את זה לא יכולנו לצפות. אחד הפרויקטים המרתקים שלו הוא American Epic, מיני סידרה דקומנטרית, שחוזרת אחורה בזמן לרגע הראשון בו "אמריקה שמעה את עצמה לראשונה". בשנות ה-20 של המאה הקודמת חברות התקליטים ספגו מכה חדשה בעקבות המצאה חדשה שהחלה להיכנס לכל בית: הרדיו. לכן הן היו צריכות לעשות שני דברים, להוזיל את עלות ההקלטות ולתעד מוזיקה שלא ניתן לשמוע ברדיו. איך מוזילים הקלטות? יורדים לשולי אמריקה ושם בשולי החברה מוצאים את המוזיקה האמיתית של האומה. המוזיקה של האינדיאנים, המקסיקאים, הדרומיים הלבנים ואולי הכי חשוב אפרו אמריקאים. איך מתעדים מוזיקה שלא ניתן לשמוע ברדיו? תקראו שוב את המשפט הקודם. מצוידים במכונות הקלטה יחודיות לשטח שמקליטות את המוזיקה ישר על גבי התקליט, הם יצאו, הקליטו ותעדו את היסודות של המוזיקה במאה ה-20. הפרויקט של ג'ק וייט יחד עם טי בון ברנט ורוברט רדפורד מתחקה אחר ההיסטוריה של ההקלטות האלו אבל גם מייצר הקלטות חדשות. בעזרת שחזור של אחת המכונות האלו הם ניסו לתפוס את רוח התקופה עם אומנים כמו סטפן סטילס, בק, וילי נלסון, אלבאמה שייקס ועוד. התוצאה היא פסקול משובח בן 32 נכסי צאן ברזל אמריקאים שהפכו לנכסי צאן ברזל עולמיים.(תומר מולוידזון | א-ה' 9:00 | כאן, שם ובכל מקום, שישי ב-18:00)העיר שיקגו היא אחת מהחממות המרתקות הקיימות בעולם ההיפ הופ. שמות כמו קומון, קנייה ווסט וגם צ'יף קיף וגל ה- Chi-Raq הגנגסטרי במפגיע מייצגים פנים שונים של העיר מוכת הפשע והאלימות ואת מגוון הקולות הפועלים בה. בשנים האחרונות הפך צ'אנס דה ראפר לנציג הבולט של העיר בראפ החיובי והאינטליגנטי שלו, אבל נראה שבקרוב הוא יאלץ להצטופף עם מקורבו ויק מנסה. הראפר/זמר השיקגאי כבר מזמן סומן כבהטחה והוחתם בלייבל רוק ניישן של ג'יי זי ונראה שהאלבום החדש הוא זה שיפרע את ההבטחה. בניגוד לצ'אנס, וויק מנסה קצת פחות אופטימי בטקסטים שלו. הוא חד ונוקב פוליטית ולא מפחד גם להיכנס אל הקרביים שלו עצמו.ב- Wings הוא שוטח את הטראומות והקשיים עמם הוא מתמודד, אבל מתאר גם את ההתמודדות ואת הנכונות להמציא את עצמו מחדש את פרישת הכנפיים הזאת הוא מבצע בשיתופם של שני ווילייאמסים שונים בתכלית זה מזה אבל נהדרים - פארל ווילייאמס שהפיק את השיר ומבצע את הפזמון והמשורר סול ווייליאמס שמבצע את האאוטרו. הכנות, הכאב, והתקווה שבטקסט עם המצע המוזיקלי מלא הנשמה הם ספתח נהדר לאלבום שצפוי לצאת בקרוב.(תומר גרשנמן | גרוב 88, שישי ב- 22:00)לפני כשנה ראה אור הסרט הדוקומנטרי The Sunshine Makers, שמספר את סיפורם של טים סקאלי וניק סאנד -  מהיצרנים והמפיצים הגדולים של לסד בשנות השישים. הם ראו את עצמכם כשליחים של תרבות הנגד וכמטיפים שצריכים להפיץ את בשורת הלסד וליצור מהפכה תודעתית ובסרט ניתן לצפות בצילומים נדירים של המעבדות שלהם שטרם ראו אור קודם לכן וגם לקהל הצצה אל חייו של סאנד שהלך לעולמו לאחרונה בגיל 75. קשה לחשוב על ליהוק טוב יותר לפסקול לסרט שעוסק בלסד מההרכב הבריטי ה-Heliocentrics. תערובת של Fאנק, ג'אז, אפרו, פסיכדליה ומוזיקת Librrary באלבום אינסטרומנטלי מלא בגרוב.(גיל מטוס | מצב טיסה, שבת בחצות | פרוגרסיב, חמישי ב-23:00)בקצב של נסיעה לילית מהורהרת ובאווירת דילן בהפקת דניאל לנואה, הסינגל השלישי של The War on Drugs מעלה את רף הציפיה לאלבום, A Deeper Understanding, שיגיע בעוד חודש. היפר אמריקנה.(גיל מטוס | מצב טיסה, שבת בחצות | פרוגרסיב, חמישי ב-23:00)עורך המדור: גיל מטוס