מאות עובדי קבלן, שהועסקו בשירותי ניקיון בעיריית באר שבע, מצאו את עצמם בעשירי לחודש ללא מקום עבודה. הסיבה: העירייה החליטה להחליף את חברת הקבלן.במשך 11 שנה עבדו בעיר כ-380 מנקי רחובות, חלקם בגילאי 50 עד 70, דרך חברת הקבלן א.א. אבנר. אך בחודשים האחרונים פרסמה עיריית באר שבע מכרז חדש, שבו פיצלה את העבודה בין שלוש חברות קבלן. בעקבות כך, הודיעה חברת א.א. אבנר כי לא תתמודד במכרז. גורמים מקורבים לחברה אמרו ל"כאן באמת" כי "לא היה רווחי להתמודד במכרז כי דרשו מאיתנו להעסיק את העובדים ליותר שעות. הממוצע של שעות העבודה של העובדים אצלנו עמד על 5-4 שעות ביום, במכרז דרשו יותר. אבל זה לא אפשרי להעסיק את העובדים, שחלקם מבוגרים, כל כך הרבה שעות. בנוסף, במכרז דרשו להקטין משמעותית את מספר העובדים, ולחלק אותם בין שלוש חברות". במכרז זכו שלוש חברות - שלג לבן, ר.ג.א ופורד מערכות. עם החלפת חברות הקבלן, העובדים פוטרו.משה ויצמן (47), שעבד במשך שלוש שנים וחצי בחברת הקבלן, הוא אחד מהמפוטרים. "קמתי כל בוקר בחמש ופינתי פחים ועבדתי עם המטאטא", סיפר ויצמן. "זו היתה עבודה קשה בשמש. יום אחד הודיעו לנו שאנחנו מפוטרים. בהתחלה חשבתי שזה בצחוק, אבל אחרי שהחזרתי את העגלה, הבנתי שבאמת אין לי עבודה. אני ואח שלי יוסי (שגם עבד בא.א. אבנר - ע"ו) גרים עם אמא שלי, ועכשיו אין פרנסה בבית. אין לי מה לאכול, אין לי במה להאכיל את הכלבים שלי".משה ויצמן. "אין פרנסה בבית" (צילום: עקיבא ווייס)בשביל אחיו של משה, יוסי ויצמן (46), הפיטורין מא.א. אבנר עלולים להוביל חזרה לפשיעה. "הייתי מטאטא רחובות וזו היתה עבודה קשה, אבל אני רוצה לעבוד. עכשיו אחרי הפיטורין, המצב קשה מאוד. אני לא רוצה לחזור לפשע". למה אתה לא הולך לקבלן החדש?"עד עכשיו הקבלן החדש לא הציע לי עבודה".גם יוסף (65) איבד את מקור ההכנסה העיקרי שלו. בחמש השנים האחרונות הוא עבד כמנקה רחובות במשך חמש שעות משעות הבוקר המוקדמות. "קמתי כל יום ב-5:00 בבוקר והייתי מתחיל לעבוד ב-6:00", סיפר יוסף. "במשך חמש שעות הסתובבתי עם העגלה והמטאטא שלי ברחובות העיר. כל האזור שלי היה נקי ואף פעם לא קיבלתי תלונות. העבודה קשה, לטאטא ולנקות כל יום דורש הרבה כוח. אבל בזכות העבודה שרדתי. הרווחתי בין 3,500 ל-4,000 בחודש וקיבלתי גם קצבה מביטוח לאומי, וככה הצלחתי להסתדר, לשלם משכנתא ולהחזיר הלוואה אחרת לבנק"."המצב שלי על הפנים. גרוע מאוד. חברת הקבלן החדשה רוצה שאעבוד כל יום שמונה שעות, אבל אני לא מסוגל לעבוד יותר מחמש שעות. אני מבוגר, וזה קשה מדי. אני יושב בבית ואין לי הכנסה, ביטוח לאומי נותנים לי גרושים ואני לא יודע מאיפה יהיה לי את הכסף לתשלום המשכנתא. אם לא אצליח, יוציאו אותי מהבית שלי. עוד שנה וחצי אני יוצא לפנסיה, והייתי צריך להחזיק מעמד בעבודה רק עד אז. אבל עכשיו אני אבוד".עובדי הניקיון המפוטרים שייכים למעמד החלש ביותר של העיר. רוב העובדים הם עולים שהגיעו מברית המועצות לשעבר או מאתיופיה, חלקם אף לא דוברי עברית. הם הרוויחו 26.88 שקל לשעה, שהצטברו למשכורת חודשית של אלפי שקלים בודדים, אך כעת הם נשארו גם ללא הפרנסה הזו. העובדים אמנם יקבלו פיצויי פיטורים, אך הם צפויים להיות נמוכים מאוד.חלק מהעובדים הצליחו להשתלב בחברות החדשות, אך כעת הם נאלצים לעבוד יותר שעות בעבודה פיזית לא קלה. במקביל, חבריהם שלא הצליחו להיקלט בחברות נאלצים להתמודד עם עמימות לא ברורה: מצד אחד חלק ממנהלי החברות טוענים שהם מעוניינים לגייס את העובדים שפוטרו, אך מצד שני מודיעים שעיריית באר שבע מונעת מהם לעשות זאת. כך, אחד מהמנהלים, שעובד באחת מחברות הקבלן הזוכות ציין תחילה בפני "כאן באמת" כי "אשמח לקלוט חלק מהעובדים שפוטרו. חסרים לי עובדים, אם הם רוצים עבודה שיפנו אלינו. אנחנו מחפשים עובדים לא זקנים ולא צעירים מדי, וכאלו שמסורים לעבודה". עם זאת, חמש דקות לאחר השיחה המצב השתנה. אותו מנהל התקשר להודיע כי "לא מאפשרים לי בחוזה לקלוט עובדים שעבדו שם (בא.א. אבנר - ע"ו)". זה כתוב במפורש בחוזה? "כן. אקלוט אותם אם העירייה תאפשר לי".מעיריית באר שבע נמסר בתגובה כי "בניגוד לטענות, עובדים אלה לא הועסקו על ידי העירייה ומיותר לציין שלא פוטרו על ידה. עובדי ניקיון אלה הועסקו על ידי קבלן שבחר לא לגשת למכרז הניקיון שהוציאה העירייה. יש לציין כי החברות החדשות שזכו במכרז לניקיון העיר מעסיקות גם הם עובדים וכל עובד שימצא מתאים להיות מועסק על ידיהן, יוכל להמשיך ולעבוד".מחברת שלג לבן נמסר: "העובדים המדוברים מעולם לא הועסקו ב'שלג לבן'. החברה פועלת בתיאום עם עיריית באר שבע ועל פי צרכיה ודרישותיה".מפורד מערכות ומ ר.ג.א לא נמסרה תגובה.