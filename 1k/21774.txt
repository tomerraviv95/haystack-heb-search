נשיא ארצות הברית דונלד טראמפ הודה היום (שבת) ליועצו האסטרטגי לשעבר, סטיב באנון, בציוץ בחשבון הטוויטר שלו. "הוא התגייס לעזרתי במהלך הקמפיין מול הילארי המושחתת - היה נהדר!", צייץ טראמפ יממה לאחר שהדיח את באנון כשברקע הסערה בארה"ב סביב האירועים הגזעניים בשארלטסוויל, וירג'יניה, והתבטאויותיו של טראמפ בנוגע לימין הקיצוני במדינה.באנון טען היום בראיון לעיתון "וויקלי סטנדרד" כי: "נשיאות טראמפ שנלחמנו עליה, וניצחנו, הסתיימה". באנון, שחזר לתפקידו הקודם כמנהל האתר החדשות הלאומני "ברייטברט", הוסיף כי "יש לנו עדיין תנועה ענקית, ונשיג משהו מכהונת הנשיא טראמפ. אבל הכהונה הזו נגמרה. היא תהיה משהו אחר. במובנים רבים, אני חושב שאני יכול להיות להיות יעיל בהרבה במאבק מבחוץ עבור האג'נדה שעמה התמודד טראמפ. נילחם בכל מי שיעמוד בדרכנו".כמו כן ציין היועץ לשעבר כי בניגוד להודעת הבית הלבן כי ההתפטרות נבעה מהחלטה משותפת עם ראש הסגל ג'ון קלי, הוא הודיע על התפטרותו כבר ב-7 באוגוסט. מקורביו מסרו ל"ניו יורק טיימס" כי האירועים האלימים בשרלוטסוויל גרמו לדחיית ההודעה. בהודעה שהוציא הבית הלבן ביום שישי נמסר: "ראש הסגל בבית הלבן, ג'ון קלי וסטיב בנון הגיעו להסכמה כי היום יהיה היום האחרון של סטיב. אנחנו אסירי תודה על השירות שלו ומאחלים לו את הטוב ביותר".