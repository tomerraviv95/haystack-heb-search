תת-אלוף (במילואים) שי ברוש הוא מפקד שייטת 13 לשעבר שנעצר שלשום (ראשון) בחשד לקבלת שוחד והפרת אמונים בתיק הצוללות (3000) - כך הותר הבוקר לפרסום. בעת מעצרו, ברוש ביקש שלא ימונה לו עורך דין ושלא יפורסם שמו. לאחר דין ודברים עם השופטת בנושא, הוא החליט להגיש ערר על ההחלטה והדיון היה צפוי להתקיים הבוקר. ואולם במהלך הלילה משך ברוש את הערר והדיון בוטל.ברוש, בן 65, שימש בין היתר ראש מספן מודיעין של חיל הים, מפקד בסיס אשדוד והיה מועמד לתפקיד יושב ראש התעשייה הצבאית. מאז שחרורו מצה"ל עוסק ברוש בייעוץ בטחוני לארגונים שונים. אתמול עצרה המשטרה את השר לשעבר מודי זנדברג, גם כן בחשד למעורבות בפרשה. הוא נחקר ביחידת להב 433 ומעצרו הוארך בהסכמה עד מחר. עורך דינו של זנדברג אמר ביציאה מהדיון בבית משפט השלום בראשון לציון כי "הגענו להסכמה מתוך רצון לאפשר ליחידה החוקרת להשלים את עבודתה, ומבלי שיהיה בכך לאשר ולו פסיק מהחשדות, שהמעצר יוארך עד יום רביעי הזה".במקביל נחקר בתיק 3000 גם המשנה לראש המועצה לביטחון לאומי לשעבר, אבריאל בר יוסף, החשוד בשורת עבירות בפרשה, ורמי טייב, יועצו הפוליטי של שר האנרגיה יובל שטייניץ, שחשוד בלקיחת שוחד ותיווך לשוחד בפרשה.טייב מכחיש את המיוחס לו. לטענתו, הוא אמנם חבר קרוב של חשוד אחר – דוד שרן, ראש לשכתו לשעבר של ראש הממשלה בנימין נתניהו, שנעצר שלשום אולם אין לו קשר לפרשה. אמש פורסם לראשונה בכאן 11 כי טייב העביר כסף לעו"ד דב הירש באמצעות צ'ק שעליו היה חתום עד המדינה מיקי גנור - מי שהיה המתווך בעסקת הצוללות עם המספנה הגרמנית תיסנקרופ.לטענת הירש, טייב ביקש ממנו לשלוח את החשבונית לחברה של גנור - אך הוא לא ידע שמדובר בשיטה להלבנת כספי שוחד. אתמול נערך עימות בין הירש לטייב, ולאחריו הוחלט לשחרר את עורך הדין לאחר שגרסתו התקבלה. מנגד, היועץ מכחיש את גרסתו של הירש, אולם במשטרה נוטים לדחות את גרסתו. בידי החוקרים תיעוד מפורט של השיטה הסדורה שבה גנור העביר לכאורה במשך שנים שוחד לאנשי ציבור דרך מתווכחים, כפי שהדבר נעשה במקרה של טייב. בשיטה זו הועבר כסף גם לדוד שרן, לשעבר ראש לשכתו של ראש הממשלה בנימין נתניהו, למפקד חיל הים לשעבר אליעזר צ'ייני מרום ולאבריאל בר יוסף.כמו כן, אמש פרסם מוטי גילת בחדשות הערב כי בכירים לשעבר במשרד הביטחון מסייעים למשטרה בתיק 3000. בין הבכירים לשעבר אחז בן ארי, מי שכיהן כיועץ המשפטי למערכת הביטחון ותושאל עד כה ארבע פעמים בפרשת הצוללות, ומנכ"ל משרד הביטחון לשעבר דן הראל.