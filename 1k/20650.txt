ועדת השרים לחקיקה אישרה היום (ראשון) שתי הצעות החוק המבקשות לקבוע כי צריכת זנות תיחשב לעבירה פלילית. האחת, "המאבק הלאומי בצריכת זנות, ומתן סיוע לשורדות זנות", הוגש על ידי חברות הכנסת שולי מועלם-רפאלי (הבית היהודי) וזהבה גלאון (מרצ), והשנייה היא "הצעת חוק איסור צריכת זנות ומתן סיוע לשורדות זנות" של ח"כ עליזה לביא (יש עתיד), הכוללת מיסוד מנגנון לשיקום לנשים וגברים במעגל הזנות.על פי הצעות החוק, דינו של המקבל שירות זנות של בגיר יהיה שנת מאסר, והמקבל שירות זנות מקטין דינו יהיה שבע שנות מאסר. נותן השירות של מעשה הזנות, שבגינו הוגש כתב אישום, לא יועמד לדין על סיוע לביצוע העבירה. עוד עולה מההצעות, כי השר לביטחון הפנים רשאי יהיה להכריז על עבירת צריכת זנות כעל עבירת קנס מסוג ברירת משפט, ובלבד ששיעור הקנס לעבירה ראשונה לא יפחת מ-1,250 שקלים.במקביל לאישור החוק בוועדת השרים לחקיקה, תנסה הממשלה לקדם הצעת חוק ממשלתית. במשרד המשפטים טענו כי בכוונתם לנסח הצעת חוק חדשה בעניין.מועלם-רפאלי וגלאון בירכו על ההחלטה. ״הממשלה קבעה היום אמירה מוסרית וערכית - צריכת זנות היא פגיעה וניצול של נשים הזקוקות לעזרה. אף אישה, גבר, נער או נערה לא מגיעים לשם מרצון, אלא נקלעים לכך בשל מצוקה. הצעת החוק מפלילה את לקוחות הזנות ומוציאה את מי שנמצא בתוך המעגל הנורא הזה מהמרחב הפרטי למרחב הציבורי ובמקביל מעניקה לנשים סל שיקום ממשלתי".