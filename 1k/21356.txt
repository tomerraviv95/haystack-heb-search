יו"ר הבית היהודי, נפתלי בנט, הבהיר היום (ראשון) כי מפלגתו תומכת בראש הממשלה, בנימין נתניהו, על רקע ההתפתחויות האחרונות בחקירות נגדו. "לראש הממשלה עומדת חזקת החפות", הבהיר בנט, "ואני מקווה שהחקירה תסתיים ללא כתב אישום".בהודעה שפרסם הוסיף בנט: "מדינת ישראל זקוקה ליציבות, ואנו מעניקים תמיכה לממשלה לאומית זו ומחויבים להמשך פעולתה". הוא שיגר אמירה בנוגע למחאה הנערכת מדי שבוע מחוץ לבית היועץ המשפטי לממשלה: "יש לי אמון מלא ברשויות אכיפת החוק וביועץ, ללא לחצים פוליטיים והפגנות מיותרות".שר החינוך סיכם ואמר כי מפלגתו איננה נערכת להקדמת הבחירות: "ממשלת ימין לאומי הכרחית לביטחון ישראל. נמשיך להוביל דרך זו עד לבחירות, שאנו מקווים שתהיינה במועדן. הציבור, שרואה בנו את ההנהגה הלאומית של ישראל, מצפה שננהג באחריות ובממלכתיות".השר לביטחון הפנים גלעד ארדן פרסם אף הוא הודעת תמיכה בנתניהו ואמר כי "ראש הממשלה מוביל את מדינת ישראל באחריות ובמקצועיות ויש לתת לו גיבוי חרף המתקפה הפוליטית והתקשורתית נגדו. האמירות הקובעות שראש הממשלה אשם כל עוד לא הוכח אחרת הן אמירות הזויות שאין להן מקום במדינה דמוקרטית".גם ארדן התייחס בדבריו בין להפגנות ליד ביתו של היועץ המשפטי לממשלה. לדבריו, "אף על פי שמפלגות השמאל נכשלות בקלפי כבר שנים רבות, עליהן להבין שאין דרך לעקוף את רצון הבוחר דרך הפעלת לחצים פסולים. על כולנו לסמוך על היועץ המשפטי לממשלה ועל רשויות החוק העושות עבודתן נאמנה".במהלך היום המשיכו חברי כנסת ושרים מהליכוד להתבטא בנוגע לחקירות סביב רה"מ. שרת התרבות, מירי רגב, אמרה בראיון לכאן ב' כי היא סומכת באופן מלא על נתניהו וכי הוא איננו אדם מושחת. "גורמים בשמאל ובתקשורת חברו כדי להפיל את שלטון נתניהו והליכוד", האשימה רגב.לדברי השרה, "למרות עד המדינה, התמיכה הציבורית בנתניהו ובליכוד נותרה על 30 מנדטים, כך שאני מציעה לא להתרגש. לאלה שעובדים קשה כדי להפיל את נתניהו, אני מציעה להירגע ולשתות קפה או מים. זה לא סיפור הולילנד ומעטפות הכסף של טלנסקי".שלשום חתם ראש הסגל לשעבר בלשכת נתניהו ארי הרו על הסכם עד מדינה, שבו ימסור ראיות בחקירות ראש הממשלה בתיק 1000 ובתיק 2000. הרו מחזק מאוד את ראיות השוחד נגד נתניהו בתיק המתנות, המכונה תיק 1000. כמו כן, ל"כאן" נודע כי בידי הרו מידע על פרשיות נוספות, מעבר לפרשות 1000 ו-2000, העוסקת בקשרים של נתניהו עם המוציא לאור של ידיעות אחרונות, ארנון מוזס.גורם בכיר אמר ל"כאן" כי לפני מספר חודשים השתנה אופן בחינת תיק המתנות. לדבריו, אם היו ממשיכים בכיוון הראשון תיק המתנות היה קורס בבית המשפט. הרו מצטרף לאיש העסקים מיקי גנור, שחתם גם הוא על הסכם עד מדינה. גנור היה אחד החשודים המרכזיים בתיק 3000 – פרשת הצוללות.