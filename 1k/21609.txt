לפני שבוע דיווחו בהתרגשות במשרד הרווחה כי לראשונה מזה 15 שנים התקציב למקלטים לנשים מוכות יעלה. התעריף, שמועבר למקלטים פר אישה, יעלה מ-15 אלף שקל ל-19.7 אלף שקל - תוספת של 31%. אבל במשרד הרווחה לא ציינו פרט חשוב אחד: בתמורה להעלאה בתעריף, הוא גם דורש להעסיק עובדים נוספים במקלטים - דרישה שבעצם מכרסמת בכל התוספת החדשה. גורם באחד המקלטים אמר ל"כאן באמת" כי "לפי המצב הנוכחי, התעריף הזה מגדיל את הגירעון שלנו. חד משמעית"."מקלטי הנשים נתפסים על ידי משרד הרווחה כילדים חורגים וחריגים, אולם למרבית הפלא ההפך הוא הנכון", אמרה מייסדת עמותת ל.א אלימות רות רזניק בדיון מיוחד על מצב המקלטים שהתקיים היום בוועדה לקידום מעמד האישה בכנסת. "אנו בעמותות יזמנו את הקמת המקלטים ובמידה רבה גררנו את משרד הרווחה לעסוק בתחום כאוב זה. אני חושבת שזה עלבון ופגיעה גדולה בכל הרעיון של העבודה האינטנסיבית, האידאולוגית שכולנו משקיעות בעבודה במקלטים. אין להשוות מערכת כזו לשום מערכת שקיימת בכלל במדינה".בישראל פועלים כיום 14 מקלטים לנשים מוכות. בכל מקלט יש מקום ל-12 נשים ו-24 ילדים, והתקציב מועבר על פי התפוסה של המקלט: אם המקלט לא מלא, הוא מתוקצב לפי תפוסה של 10 נשים במקלט (80%). אם התפוסה עולה, התקציב עולה בהתאם. כעת, בעקבות העלייה בתעריף, המקלטים יקבלו תוספת תקציבית שנעה בין 46.5 אלף שקל (ל-80% תפוסה) ל-55.8 אלף שקל (ל-100% תפוסה). התשלום יינתן רטרואקטיבית מאז אפריל.אבל כדי להבין מדוע גם התקציב החדש לא מספיק, צריך להסתכל על התקציב הקודם, זה שהיה נהוג ב-15 השנים האחרונות. כיום, אף אחד מ-14 המקלטים לא יכול לסגור את החודש רק בעזרת התקציב ממשרד הרווחה.ההוצאות של אחד המקלטים שממוקם במרכז הארץ (לא ניתן לחשוף את מיקום המקלטים מחשש לחיי הנשים), למשל, עמדו על כמעט 3 מיליון שקל ב-2016, אבל התקציב ממשרד הרווחה עמד על 1.9 מיליון שקל. במקלט אחר, שממוקם בדרום, ההפרש בין ההוצאות לתקציב עמד על כמעט 800 אלף שקל. המקלטים מצליחים לשרוד שנה אחר שנה בעזרת תרומות, אך גם זה בקושי רוב.במשרד הבינו שקיימת בעיה ושיש צורך לעלות את התקציב. וכאמור, הם אכן עשו את זה, וטוב שעשו זאת. אבל לצד העלייה בתעריף, המקלטים גם קיבלו דרישות להעסיק אנשי צוות נוספים. לפי מסמך שהגיע לידי "כאן באמת", משרד הרווחה תובע מהמקלטים להעסיק מדריך ילדים, פסיכיאטר, מטפלת לטיפול פרטני, עובדת בריאות נפש ועובד הוראה לילדים - חלקם במשרה מלאה וחלקם במשרה חלקית. בסך הכל, היקף העבודה של אנשי הצוות החדשים יהיה שווה ערך לכ-3.9 משרות חדשות.כל משרה חדשה שכזו מעלה את ההוצאות השוטפות של המקלטים. כך שבמקום למלא את הפער בין ההכנסות להוצאות ולהעניק למקלטים אוויר לנשימה, במשרד הרווחה נתנו ביד אחת, ולקחו הכל בחזרה ביד השנייה.פנינו למשרד הרווחה שוב ושוב בניסיון להבין איך חושבו המשרות החדשות, לפי איזה תעריף שכר ואיך התעריף החדש אמור לכסות גם אותן וגם את בעיית הגירעון של המקלטים. עם זאת, לא הצלחנו לקבל התייחסות עניינית מהמשרד.ממשרד הרווחה נמסר כי "ראשית נציין כי התקציב למקלטים גדל באופן משמעותי ב- 33%, זאת בעקבות הנחייתו של השר חיים כץ להעלות את התעריף באופן מיידי, לאחר שנים רבות שלא עודכן. משרד העבודה והרווחה הקשיב קשב רב לצרכים שעלו מהמקלטים, שכללו בקשות לתוספת תקציב בגין התייקרויות לצד בקשה לפצות את המקלטים על קליטת כח אדם שנוסף למקלטים, כתוצאה מהשינוי במאפייני הנשים בשנים האחרונות. כל הצרכים שהועלו בפנינו נענו במלואם: הרחבה של מענים טיפוליים, סוציאליים ונפשיים. מענים חינוכיים לילדים לצד ליווי אישי בכל שעות היום לנשים. השימוש בתקציב החדש צפוי להקטין משמעותית את ההוצאות בגין מענים שלא היו מתוקצבים קודם לכן ואת גירעונות המקלטים".