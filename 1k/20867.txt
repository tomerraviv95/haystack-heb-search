מתאם הפעולות בשטחים, האלוף יואב (פולי) מרדכי, אומר כי בישראל נבדקת האפשרות להסיר את גלאי המתכות (המגנומטרים) אם ימצא פתרון חילופי שיבטיח את בטחון המתפללים בהר הבית. בראיון הערב (שבת) לערוץ אלג'זירה בערבית הדגיש מרדכי כי ישראל לא מעוניינת בשינוי הסטטוס קוו ורק רוצה למנוע את הפיגוע הבא.הוא אף  מתח ביקורת על הרשות הפלסטינית על שתיקתה נוכח הפיגוע בחלמיש ואמר: "מי שלא מגנה את הפיגוע - שותף לו". לדבריו,"ממתי המצב השתנה במסגד אל-אקצא? לפני שבוע, אחרי שבוצע פיגוע בידי מוסלמים, שנכנסו עם נשק לרחבת הר הבית והחלו לירות. ישראל לא רוצה לשנות את הסטטוס-קוו. זה מסר ברור לעולם המוסלמי מצד ממשלת ישראל. אנו לא רוצים לשנות את הסטטוס קוו, לא פוליטית, לא דתית, לא בשטח ולא באזור. הדבר היחיד שאנו רוצים לוודא – איך המצב הביטחוני לא יאפשר פעם נוספת להחדיר נשק כך שיתרחש פיגוע נוסף".מרדכי הוסיף כי "בעוד כמה ימים נבדוק פתרונות אחרים שיספקו ביטחון ויבטיחו שלא יתבצע פיגוע נוסף. ואני מעוניין לפנות לכל מדינות ערב, לשכנים שלנו ולכל המוסלמים באופן כללי – אם למישהו מכם יש רעיון כיצד למנוע את הפיגוע הבא וגם לאפשר ביטחון למתפללים כדי שלא יחזרו הפיגועים – אהלן וסהלן".מוקדם יותר נודע כי הרמטכ"ל, רב-אלוף גדי איזנקוט, הנחה את כוחות צה"ל להיערך למאמץ מבצעי ומודיעיני למנוע הידרדרות במצב הביטחוני בשבועות הקרובים, כך אמר  דובר צה"ל תת-אלוף רונן מנליס. לדבריו, הצבא מזהה התעוררות בצד הפלסטיני ומגמה שלילית שמתרחבת מיום ליום בעקבות האירועים בהר הבית.בשיחה עם כתבים אמר דובר צה"ל כי "מעבר לשיח ההסתה, גם בקרב אנשים שאנחנו מגדירים אותם כמפגעים פוטנציאליים, כמות השיח שמתקיימת וכמות המידע שעולה הוא רב מאוד ולכן מבצעים מאמץ גם מודיעיני וגם מבצעי משותף עם שב"כ ומשטרת ישראל כשהמטרה היא למנוע הידרדרות ופיגועים נוספים". הוא הוסיף כי "הרמטכ"ל הגדיר שהמאמץ הזה יימשך לאורך זמן, לפחות בשבועות הקרובים כרגע, אנחנו נערכים לאפשרות שזה יימשך גם מעבר". דובר צה"ל אמר כי בצבא נערכים לאפשרות שארגוני הטרור ברצועת עזה יחליטו לבצע פיגועים.עוד אמר מנליס כי התרעומת הרחבה בקרב הפלסטינים על אירועי הר הבית מכילה יותר מרכיבים דתיים, על חשבון הלאומיים. "אם קודם ראינו אלמנטים לאומיים בעיקר, יש פה כבר כמה ימים בעיקר בשיח הרשתי, מגמה של שיח על רקע דתי. ופה צריך להגיד ששיח על רקע דתי יוצר קונסנזוס רחב בעולם הערבי. ואולי הדבר שהוא הכי בעייתי כרגע מבחינתנו זה שהמגמה הזאת באה על רקע של אלמנטים דתיים והסכמה רחבה מאוד, גם אצל הפלסטינים וגם בכלל בעולם הערבי".דובר צה"ל התייחס בדבריו גם אל חקירת הפיגוע בחלמיש אמש, בו נרצחו שלושה בני אדם. לדבריו, המחבל בן ה-19 פעל כנראה באופן עצמאי. הוא הלך מכפרו כבור אל חלמיש ונשא עמו תיק שבו היה בין השאר קוראן ובקבוק מים בו "טיהר את עצמו" לפני שנכנס להתנחלות. כמו כן, המחבל העלה פוסט לפייסבוק תוך כדי אותה הליכה. עוד עולה מהחקירה כי בחלמיש קיימת מערכת התראה - וזו אכן פעלה כאשר המחבל חדר ליישוב. מנליס הוסיף כי בחלמיש נמצאת פלוגת לוחמים אך זו לא עצרה את המחבל. 