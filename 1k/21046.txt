גורם שהיה מעורב בתחקיר המבצעי של התקרית בירדן, שבה מאבטח ישראלי הותקף וירה למוות בשני אזרחים, אמר היום (חמישי) כי הרקע למקרה לאומני. זאת, בניגוד לטענות שנשמעו אחרי המקרה בתחילת השבוע לפיהן הרקע היה סכסוך אישי. לדברי הגורם, בעל הבית במבנה בו היה הירי ניסה להפריד ונורה בטעות. לדבריו, היו יחסים טובים איתו, וכי ישראל מצרה על מותו וכפי שפורסם השבוע בחדשות הערב - אף תפצה את בני משפחתו. עוד סיפר הגורם כי המאבטח זיו הוא בעל ניסיון בתפקידו וכבר משרת כשנתיים בירדן. לפני כן היה מאבטח כמה שנים באחת המדינות המוסלמיות באזור ונחשב אדם שקול ורגוע.העיתון הירדני אל-רד דיווח היום כי המשבר בין ישראל לירדן טרם נפתר, גם לאחר הפתרון המסתמן בהר הבית. לפי הדיווח, ירדן הודיעה שלא תאפשר לסגל השגרירות הישראלית לשוב לממלכה בטרם יועמד לדין איש האבטחה הישראלי שירה למוות בשני ירדנים בתחילת השבוע בעמאן.הלילה פרסמו 40 חברי פרלמנט ירדנים קריאה לממשלה לסגור את השגרירות הישראלית בבירה עמאן ולא לאפשר לשגרירה עינת שלאין לשוב לממלכה, וכן להשיב לירדן את השגריר הירדני בתל אביב.אמש גינה שר החוץ של ירדן איימן ספדי את החיבוק המתוקשר של ראש הממשלה, בנימין נתניהו, עם המאבטח זיו שהרג שני ירדנים. השר מתח ביקורת חריפה על נתניהו וכינה את החיבוק שהעניק למאבטח "צעד פופוליסטי ומביש".