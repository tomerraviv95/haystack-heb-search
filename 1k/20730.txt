ראש הממשלה בנימין נתניהו, שנמצא בביקור מדיני בהונגריה, נועד היום (שלישי) עם מקבילו הונגרי ויקטור אורבן בפרלמנט בבודפשט. נתניהו התקבל בחום על ידי אורבן, שאמר כי הונגריה טעתה כששיתפה פעולה עם הנאצים במלחמת העולם השנייה, והבטיח כי לא יקבל אנטישמיות בארצו."‫לממשלה ההונגרית יש אפס סובלנות לאנטישמיות. יש לנו מיעוט יהודי שחי בהונגריה, ונתתי את הבטחתי לנתניהו כי הביטחון שלהם מובטח", אמר אורבן כשנתניהו לצדו, כשברקע הסערה סביב קמפיין פוליטי שראש ממשלת הונגריה מנהל נגד אחד מיריביו – איש העסקים היהודי ג'ורג' סורוס."במלחמת העולם השנייה חטאנו בכך שלא סייענו ליהודים", המשיך אורבן, שהתייחס לתקופה שבה בארצו שלטה מפלגת צלב החץ, ששיתפה פעולה עם הנאצים. "הבהרתי לראש הממשלה נתניהו שזה משהו שלא יקרה שוב לעולם. אנחנו תמיד נגן על היהודים".ראש ממשלת הונגריה הוסיף: "הונגריה מאוד שמחה לקבל כאן פטריוט אמיתי במדינתה. יש לנו הרבה מה ללמוד מישראל, כי היא מלמדת אותנו שאם אתה לא נלחם על משהו אתה מפסיד אותו".נתניהו, שהוא ראש ממשלת ישראל הראשון שמבקר בהונגריה מאז חידוש היחסים בין ירושלים לבודפשט, הודה לאורבן על תמיכתו בישראל בפורומים הבין-לאומיים השונים. "אנו מעריכים את העמדה הזאת לא רק בגלל שזוהי התייצבות לצדה של ישראל, אלא כיוון שזוהי התייצבות לצדה של האמת", ציין נתניהו."שוחחתי עם ראש הממשלה אורבן על הדאגות שהעלתה באוזניי הקהילה היהודית כאן, והוא הרגיע את חששותיי באופן חד משמעי, בדיוק כפי שעשה עכשיו פומבית. אני מעריך זאת. אלה הן מילים חשובות".