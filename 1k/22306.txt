שרת המשפטים איילת שקד התייחסה היום (שני) לביקורת שלה על מערכת המשפט, על רקע פסיקת בג"ץ בנוגע למסתננים, והבהירה כי "יש היום בעיית משילות שבאה לידי ביטוי ברגולציה, בירוקרטיה ומשפטיזציה".שקד אמרה את הדברים בוועידת כלכליסט בתל אביב, כשנשאלה על הנאום שנשאה בשבוע שעבר בוועידת המשפט של לשכת עורכי הדין, ובו תקפה בחריפות את בית המשפט העליון על רקע פסיקתו בעניין המסתננים. היא הוסיפה כי "הממשלה היא כמו גוליבר בתמונה המפורסמת, צריך לנתק לפעמים את החבלים בשביל לתת לה לעבוד. משנה לשנה הבעיה הזו רק מחריפה".היא גם התייחסה לחקירות ראש הממשלה בנימין נתניהו, והסבירה מדוע היא וחבריה סבורים מדוע אין מקום לפירוק הממשלה. "צריך להיות משהו באמת חמור כדי שראש הממשלה יצטרך להתפטר", אמרה שקד.השרה ציינה כי לפי החוק, ראש ממשלה נדרש להתפטר מתפקידו רק לאחר שהוא מורשע בעבירה שיש עמה קלון. לכן, לדבריה, אין לדרוש את התפטרותו במקרה שבו מוגש כתב אישום. "לא יכול להיות שראש התביעה יחליט מי יהיה ראש ממשלה בישראל בלי שהדבר יעבור ביקורת שיפוטית".בהתייחסה להפגנות השבועיות ליד ביתו של היועץ המשפטי לממשלה, אמרה שרת המשפטים כי "זכות ההפגנה חשובה אבל לא צריכה להיעשות מול ביתו של היועץ המשפטי, אלא בירושלים. גם מול הבית שלי יש הפגנות כמעט כל שבוע ובעיקר לא נעים לי מהשכנים". היא הוסיפה כי יש לשקול לעגן בחקיקה את הנושא הזה.בהתייחסה לעצם הפסיקה של בג"ץ, שלפיה לא ניתן לכלוא לפרק זמן ממושך מסתננים שמסרבים לגירוש למדינה שלישית, אמרה השרה: "הבעיה נעוצה בשאלה האם האדם עולה מרצונו החופשי למטוס. לא חשבנו שבגצ צריך להתערב בהסכם הבילטרלי עם מדינה השלישית. המדינה השלישית יודעת היטב מה התנאים ואילו מנופי לחץ אנחנו מפעילים ונתנה לכך את הסכמתה. נפעל לתקן את ההסכם כך שיעמוד במבחן בית המשפט״.