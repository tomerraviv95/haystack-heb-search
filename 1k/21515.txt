ועדה משותפת לוועדת החוץ והביטחון וועדת החוקה תערוך ביום שלישי הקרוב דיון מסווג בעקבות הפרסומים על האזנות לעיתונאים וחשיפת תמלולי השיחות עם מקורותיהם בפרשת הנחת המטענים ברכבי מפורסמים. בוועדה זימנו לדיון את נציגי המשרד לביטחון הפנים, משרד המשפטים ואת נציגי השב"כ. לדברי יו"ר הוועדה ח"כ סלומינסקי, בוועדה יבקשו לבדוק עד כמה מדובר בתופעה רחבה והאם ישנה יד קלה על ההדק בכל הנוגע להאזנות לעיתונאים. בנוסף, יבדקו בוועדה האם לפני האזנות כאלו מתקבלים האישורים הנדרשים על פי חוק והאם הדבר נעשה לצורך מטרות ראויות ונדרשות ולא כפעולה נרחבת. כאמור, הדיון עצמו יהיה סגור בשל סיווגה של הוועדה.השבוע פורסם כי פרקליטות המדינה חשפה שהמשטרה האזינה לעיתונאים בכירים מכלי תקשורת שונים במסגרת חקירת פרשת הנחת המטענים ברכבי מפורסמים, בהם הזמרת מרגלית צנעני והכדורגלן קובי מוסא. זאת על אך שאמור לחול עליהן חיסיון עיתונאי. לפי הפרסום באתר דה-מרקר, המשטרה העבירה את התמלולים לפרקליטות וזו העבירה אותם לעורכי דינם של החשודים.בארגון העיתונאים תקפו את התנהלות הפרקליטות והמשטרה. "ברגע שנוכחו אנשי המשטרה, כי המדובר בשיחה בין עיתונאי למקור מידע, היה עליהם להפסיק להאזין, ובוודאי שלא לתמלל את השיחות ולהעבירן לפרקליטות ולעורכי-הדין של החשודים", אמרו בארגון.