שלט שנתלה בכניסה לחנות באיראן מעורר בימים האחרונים כעס רב בכלי תקשורת ערביים וברשתות החברתיות. על השלט, שנצפה בעיר משהד בצפון-מזרח המדינה, מתנוסס הכיתוב "הכניסה לערבים אסורה". ברשת "אל-ערביה" דיווחו על השלט הפוגעני וציינו כי הכיתוב מופיע בשלוש שפות: פרסית, ערבית ואנגלית. פרסום הדברים עורר תגובות נזעמות, בשיאו של המשבר בין מדינות המפרץ לקטר, על רקע ההאשמות נגד האחרונה בקשרים עם איראן ותמיכה בטרור.  משהד נחשבת מוקד משיכה למבקרים ערבים רבים, בעיקר ממדינות המפרץ וממדינות כמו עיראק ולבנון. בעיר שוכן קברו של האימאם ריזא, הנמנה על האימאמים של העדה השיעית. בביקורות שנכתבו נגד השלט נטען כי הוא פוגעני, "ולא רק כלפי שיעים". ב"אל-ערביה" ציטטו תגובות של גולשים מאיראן לשלט. באחת מהן נכתב: "אנחנו איראנים, יש לנו תרבות בת 2,500 שנה. אנחנו מושפעים מהאווירה הגזענית שמסביב יותר מכל עם אחר בעולם".