שר העבודה והרווחה חיים כץ חתם הבוקר (רביעי) על צו הרחבה המחיל את תנאי ההסכם הקיבוצי להסדרת זכויות המנופאים לאלתר. זאת, ארבעה חודשים לאחר שיו"ר ההסתדרות אבי ניסנקורן ויו"ר התאחדות בוני הארץ רוני בריק חתמו על הצו, שקובע את תנאיהם הכספיים של המנופאים ומפעילי עגורן הצריח המועסקים בענף.במסגרת ההסכם, שכר המינימום למנופאים יעמוד על 49 שקלים לשעה, ובעוד שנה וחצי יעלה ל-52 שקל. לכך תתווסף תוספת מאמץ בגין גובה ובידוד של 3.5 שקלים לשעה. כמו כן, העובדים יהיו זכאים לקרן השתלמות כבר מיומם הראשון בעבודה. ההסכם אף מסדיר תוספת סיכון מיוחדת של ארבעה שקלים לשעה בעת מצב מיוחד בעורף, והשתתפות בהוצאות נסיעה בסכום כפול מהקבוע בצו ההרחבה הכללי בעניין זה.מהודעת ההסתדרות עולה כי ההסכם כולל גם שיפור בסביבת העבודה הפיזית של המנופאים, בדגש על ענייני הבטיחות. עוד הוא קובע גם תקן מינימלי לתנאים וציוד נדרש בתא המנוף, לרבות אמצעי בטיחות ומיגון, מיזוג אוויר ועוד.ראובן בן שמעון, מייסד הפורום למניעת תאונות עבודה, בירך על החתימה על צו ההרחבה. "הצו יבטיח את זכויות המנופאים. מדובר בניצחון חברתי מובהק של המנופאים, שהופקרו במשך עשרות שנים והוחלפו כמו גרביים כאשר דרשו בטיחות וזכויות. כעת יכולים המנופאים שעובדים על עגורני צריח בענף הבנייה לנשום לרווחה", אמר. לדבריו, הצו גם ישפר את תנאי הבטיחות והגהות בסביבת עבודתם של המנופאים. "הפורום למניעת תאונות עבודה ימשיך ויפעל לחשיפת כשלים בענף הבנייה וזילות בחיי אדם, לרבות חשיפת שמות של קבלנים ויזמים שמעורבים בתאונות עבודה. בשנת 2016 נהרגו 49 פועלים ומתחילת שנת 2017 נהרגו 16 פועלי בנייה".