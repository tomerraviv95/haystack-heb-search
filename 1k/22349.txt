רפי איתן, איש המוסד שפיקד על לכידת אדולף אייכמן, אמר היום (שלישי) כי ניתן היה ללכוד גם את הרופא הנאצי יוזף מנגלה אם ראש ממשלת ישראל דוד בן גוריון היה מעכב במשך כשבוע את פרסום חטיפת אייכמן. איתן אמר את הדברים בעקבות פרסום תיק המרדף של המוסד אחר מנגלה. "אם בן גוריון לא היה מפרסם היינו מביאים גם את מנגלה", אמר איתן.בראיון לאריה גולן בכאן ב' אמר איתן כי "באותה עת שלכדנו את אייכמן, מנגלה גר בבואנוס איירס. מצאנו את הדירה שלו ופיקחנו עליה". איתן ציין שהתנגד לדעתו של ראש המוסד דאז איסר הראל שרצה ללכוד את מנגלה יחד עם אייכמן. לדבריו, "אמרתי שאני לא רוצה לעשות שני מבצעים באותו זמן, מפני שיש לנו מבצע מוצלח ביד ומבצע נוסף יסכן את שניהם".איתן אמר כי התחייב בפני הראל להישאר בארגנטינה עם חלק מאנשי המוסד שהיו מעורבים בחטיפתו של אייכמן, ביניהם אברהם שלום וצבי מלחין. קבוצה זו נותרה מאחור בארגנטינה ולא עלתה למטוס אל על שהביא את אייכמן לארץ. איתן הוסיף כי התחייב לפקד על חטיפתו של מנגלה "בתנאי שלא יפרסמו את לכידתו של אייכמן".האזינו לראיון המלא:"מנגלה לא היה בבית, והשכנים אמרו שהוא חוזר בעוד שבוע", סיפר איתן. "חיכינו כל השבוע, אבל בינתיים התפרסמה בעולם לכידתו של אייכמן והוא מעולם לא חזר לדירתו".רפי איתן התייחס גם לפעם הנוספת שבה היו אנשי המוסד קרובים לחטיפתו של מנגלה, שפרטיה כלולים בתיק המבצע של המוסד שהחומרים בו הותרו לפרסום השבוע. "הפעם השנייה הייתה בסוף שנת 62', עם אותן הנפשות הפועלות - צבי אהרוני, צבי מלחין ואנוכי, ובמידה מסוימת גם אברהם שלום", סיפר איתן. לדבריו, אנשי המוסד זיהו את מנגלה בחווה ליד סאו פאולו. "הוא זוהה בפירוש, אני חושב שהאנשים היחידים שעדיין חיים היום זה אנוכי ויגאל חייצ'וק - שראינו את מנגלה".לפי איתן, הראל שהיה אז הממונה על ראש שירותי הביטחון התפטר באותה עת, והצוות לא קיבל הנחיה לפעול, וההזדמנות לחטוף את מנגלה הוחמצה.         