 יאיר נתניהו, בנו של ראש הממשלה בנימין נתניהו הסיר הערב (ראשון) את הקריקטורה האנטישמית ששיתף אתמול בדף הפייסבוק שלו, שעוררה סערה ברשתות החברתיות. בקריקטורה נראה המיליארדר היהודי-הונגרי ג'ורג' סורוס מושך בחכתו לטאה - מושא לתיאורית קונספירציה בארצות הברית - שמושכת דמות הנראית כמו מכשפה. דמות המכשפה מושכת את ראש הממשלה לשעבר אהוד ברק, כשהפיתיון שלו הוא כסף. עוד רואים את ברק מעלה בחכתו את אלדד יניב, ויניב מפתה את מני נפתלי באמצעות חמגשיות. בפוסט עצמו כתב בנו של ראש הממשלה "שרשרת המזון".את הקריקטורה לקח נתניהו מעמוד פייסבוק בשם "ממים צפופים נגד קקיהומושיט שמאלני". לאחר הפרסום, הוא קיבל התייחסות מדיוויד דיוק – פעיל ימין קיצוני, מנהיג הקו קלוקס קלאן בעבר ומכחיש שואה - שצייץ בחשבון הטוויטר שלו: "בנו של נתניהו פרסם פוסט הרומז כי סורוס שולט בעולם".גם האתר הניאו נאצי הבולט בארצות הברית, הדיילי סטורמר, שיבח את נתניהו וכתב כי בנו של ראש ממשלת ישראל הוא "אח. בפעם הבאה הוא יקרא לשימוש בגז".נתניהו הבן הגיב לסערה עם תגובה בפייסבוק על הפרסום בעיתון "הארץ" של הפוסט שלו וכתב: "חחחחח עיתון 'הארץ' האנטישמי שמוחזק בבעלות של כ25% של תאגיד החדשות הנאצי לשעבר 'דומון שאוברג' שהיה אחראי על הפצת תעמולה נאצית בשואה ובעליו הנוכחי היה בהיטלר יוגנד מטיף לי על אנטישמיות. בתמונה למטה - ג׳פרי גולדברג, עיתונאי שמאל אמריקני המקורב מאוד לאובמה, מחווה את דעות על עיתון 'הארץ'. ברק רביד תחזור לעשות את מה שאתה יודע הכי טוב ללקק לאהוד ברק, ושחרר אותי".הבוקר, ראש הממשלה סירב להתייחס לפוסט. "זו לא מסיבת עיתונאים", השיב לשאלת עיתונאית בישיבת הממשלה. 