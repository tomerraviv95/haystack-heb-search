חמישה גברים בשנות ה-40 לחייהם נהרגו היום אחרי הצהריים (רביעי) בתאונת דרכים שאירעה בין משאית לרכב מסחרי בצפון השומרון. שלושה בני אדם נוספים נפצעו בתאונה - מצבם של שניים מהם בינוני עד קשה, ופצוע נוסף במצב קל.ההתנגשות החזיתית בין המשאית למסחרית, שהסיעה פועלים פלסטינים, אירעה בסביבות השעה 16:30 סמוך ליישוב שקד. שמונה בני אדם נפצעו בתאונה, חמישה מהם באורח אנוש. לאחר פעולות החילוץ, צוותי מגן דוד אדום שהוזעקו למקום קבעו את מותם. חובש רפואת חירום על אופנוע מד"א וואיל ג'מאל סיפר: "המראה היה מזעזע. ראיתי רכב מסחרי מעוך ומפורק לחלוטין. בתוך הרכב נלכדו 4 גברים כבני 40, ומחוץ לרכב שכב גבר נוסף. הם היו מחוסרי הכרה ללא נשימה וללא דופק, עם פגיעה רב מערכתית קשה."לאחר בדיקה רפואית נאלצנו לקבוע את מותם של החמישה. שני גברים נוספים שהיו בהכרה מלאה וסבלו מפגיעה רב מערכתית, קיבלו טיפול רפואי ראשוני בשטח. העלינו אותם לאמבולנס ופינינו אותם למסוק שנחת בסמוך. נהג המשאית היה בהכרה מלאה, ומצבו הוגדר קל עד בינוני".