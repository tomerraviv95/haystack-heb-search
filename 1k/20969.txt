פחות מיממה לאחר החזרת צוות השגרירות הישראלית מירדן, בממלכה ההאשמית מכחישים היום (שלישי) בתוקף כי התקיימה עסקה עם ישראל בנושא. שר החוץ הירדני, איימן ספדי, כינס אחר הצהריים מסיבת עיתונאים בה הדגיש כי המאבטח שירה למוות בשני אזרחים ירדנים שב לישראל רק לאחר שנגבתה ממנו עדות, כפי שנדרש.דברי השר הירדני מגיעים בעקבות דיווחים שונים על עסקה שרקמו ישראל וירדן, במסגרתה הורשה המאבטח לשוב לישראל ביחד עם צוות השגרירות, בתמורה להסרת גלאי המתכות בכניסה להר הבית. הדיווחים עוררו זעם רב בירדן, והבוקר חברי פרלמנט בעמאן נטשו את אחד מהדיונים במחאה על שחרור המאבטח.על פי דיווחי התקשורת בממלכה, חברי הפרלמנט הביעו זעם על השחרור ואמרו: "דמם של הירדנים אינו זול. כל מי שיש לו כבוד עצמי, מוכרח לעזוב את הדיון במחאה על מדיניות הממשלה". אתמול קרא גם אביו של אחד מההרוגים הירדנים בתקרית הירי למצות את הדין עם איש האבטחה הישראלי ולא לאפשר לו לחצות את הגבול.בתוך כך, בעקבות עזיבת צוות השגרירות את שטח ירדן, היום הופחתה משמעותית הנוכחות של כוחות הביטחון הירדניים סביב מבנה השגרירות. בימים האחרונים נפרסו כוחות מוגברים באזור, הן מסביב למבנה עצמו והן במעגלי אבטחה חיצוניים ברחובות הסמוכים, וחלקם נחסמו. החשש היה מפני מהומות ואף ניסיונות לפרוץ לשגרירות.אמש, לקראת השעה 23:00, הועבר צוות שגרירות ישראל בירדן, כולל השגרירה עינת שלאין והמאבטח מתקרית הירי, בשלום לישראל דרך מעבר אלנבי. לשכת ראש הממשלה, בנימין נתניהו, הודיעה כי הוא שוחח עם השגרירה ועם איש האבטחה, דרש בשלומם ובירך אותם על חזרתם לארץ.הצוות הישראלי שב לאחר יממה מתוחה בה הגיע ראש השב"כ, נדב ארגמן, לשיחות עם בכירים ביטחוניים בירדן בניסיון לפתור את המשבר סביב איש האבטחה. מאוחר יותר התקיימה גם שיחת טלפון בין ראש הממשלה נתניהו לבין מלך ירדן עבדאללה.