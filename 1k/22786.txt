גורם ישראלי אמר ל"כאן" הערב (שלישי) כי המדינות האירופיות החתומות על הסכם הגרעין עם איראן החלו להודות בבעיות שטמונות בהסכם. במסגרת מאמץ ישראלי חשאי, הציגו גורמים ישראלים למדינות אירופאיות מידע לגבי החורים בהסכם ולגבי ההפרות האיראניות. כאמור, הגורמים קיבלו רשמים גם מאירופה על בעייתיות ההסכם.במשלחת הישראלית צופים כי נאום נשיא ארצות הברית דונלד טראמפ מחר בעצרת האו"ם יתווה את המדיניות האמריקאית כלפי איראן. ראש הממשלה בנימין נתניהו צפוי אף הוא לנאום מחר, והאיום האיראני יעמוד במרכז נאומו. נאומו של נתניהו צפוי להיות קצר יותר מבעבר, ויכלול לראשונה פנייה ישירה למנהיג העליון של איראן עלי חמינאי. מיד לאחר העצרת צפויה משלחת צבאית ישראלית לתדרך את מועצת הביטחון בנושא ההפרות האיראניות.כמו כן, שגרירת ארצות הברית באו"ם, ניקי היילי, אמרה בשיחה סגורה עם הצוות הישראלי לפני מספר ימים כי האוזן כרויה לדרישות הישראליות, ואילו היועץ לביטחון לאומי ריצ'רד מק'מאסטר ציין כי יש צורך להכיר מגבלות הסכם הגרעין ולהקפיד על אכיפה מוגברת.