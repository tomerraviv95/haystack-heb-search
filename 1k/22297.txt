שופט בג"ץ ניל הנדל הוציא אמש (ראשון) צו ארעי המורה למדינה להימנע בינתיים מפינוי בית המכפלה בחברון. זאת, בעקבות עתירה שהגישו אנשי הבית נגד פינויים.למדינה ניתן שבוע, עד 10 בספטמבר, להגיב על העתירה. מוקדם יותר אתמול עתרו המתנחלים, הטוענים כי רכשו את הבית כדין ומעוניינים להישאר בו, בדרישה לאפשר להם לעשות זאת - גם כשהליך הרישום והוכחת הבעלות טרם הושלם. המדינה, מצדה, מתנגדת ודורשת לפנות את הבית.היועץ המשפטי לממשלה, אביחי מנדלבליט, כינה את ההתבצרות במבנה "פלישה". מתשובת המדינה לבג"ץ בשבוע שעבר עלה כי נערכו התייעצויות בנושא, לפני הגשת העתירה ואחריה, וכי "בסיכומן של הישיבות קבע היועץ המשפטי לממשלה כי על קבוצת הישראלים שנכנסה למבנה ביולי האחרון, לפנותו. זאת, לנוכח התחייבות המדינה במסגרת העתירה הקודמת ולאור בקשת העותרים לסילוק הפלישה הטרייה מן המבנה".הפרשה החלה ביולי, כאשר עשרות מתנחלים נכנסו למבנה. העותרים הפלסטינים דרשו לפנות מהבית את המתנחלים שנכנסו אליו, ונשארו בו למרות צו שטח צבאי סגור שהוצא.המתנחלים טוענים כי רכשו את בית המכפלה, אף על פי שהוא אינו רשום על שמם. לאחרונה הורתה ועדת ערר לחדש את הליך בקשת הרישום שהם הגישו, לאחר שזו כבר נפסלה לפני כשנתיים. במארס 2012 אוכלס בית המכפלה ב-15 משפחות, אולם לאחר שבוע הוא פונה ונאטם בהוראת שר הביטחון דאז, אהוד ברק. מאז העניין מצוי בהליכים משפטיים.