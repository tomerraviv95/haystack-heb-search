שר הביטחון לשעבר, משה (בוגי) יעלון, מזהיר הבוקר (רביעי) כי רצף טריטוריאלי איראני - דרך עיראק וסוריה ועד הים התיכון - הופך לאיום ממשי על ישראל ומדינות נוספות באזור. יעלון אמר את הדברים בראיון לערן זינגר בכאן ב'.יעלון סיפר כי עוד כשהיה רמטכ"ל בשנת 2004 שמע על התרחיש הזה – "והנה זה מתממש לנגד עינינו". שר הביטחון לשעבר אמר, כי הוא מחזק את ידיו של ראש הממשלה, בנימין נתניהו, בפעולתו לנסות למנוע את התממשות התרחיש הזה. להערכתו, נוצר כעת ואקום שאפשר כניסה של מיליציות שיעיות, בהן חיזבאללה, לאזור הקרוב לישראל.לדברי יעלון, שורשי ההתבססות האיראנית המדאיגה, כלשונו, נובעת מרפיון הפעולה של ממשל אובמה. "זה לא סוד שהיה בינינו לבין הממשל האמריקני הקודם ויכוח לגבי המדיניות האמריקנית באזור. הממשל הקודם יצר איזשהו ואקום וחולשה – בין אם בהחלטה להתנתק מהאזור, אבל הוא נאלץ לחזור כדי לטפל בדאעש בעדיפות עליונה – ואנחנו טוענים שהאיום האמיתי הוא איראן", אמר שר הביטחון לשעבר.יעלון ציין, כי עצם חתימת הסכם הגרעין עם איראן הייתה טעות מפני שהוא "משאיר יכולות עצמאיות לאיראן לייצר פצצה – גם אם זה בעוד עשור". לדבריו, ההסכם הזה שידר חולשה, שאפשרה לאיראן לבצע פעולות רבות בעלות השפעות אזוריות. "איראן משפיעה גם בבגדד עם הממשלה השיעית, והנה עכשיו בדמשק עם התמיכה באסד. בביירות כבר מזמן הממשלה שם לא שולטת, אלא חיזבאללה".בנוגע לשיח מול רוסיה לגבי הנעשה בסוריה אמר יעלון כי "גם אם האינטרסים לא תמיד עולים בקנה אחד, הצלחנו בתקופתי ליצור מצב שהם לא מפריעים לנו ואנחנו לא מפריעים להם. חשף מפקד חיל האוויר לשעבר שהותקפו כמאה משלוחים של נשק לחיזבאללה – הרוסים אפילו לא גינו את זה", הדגיש יעלון. עוד הוא ציין, כי המאמץ מול רוסיה אינו מספיק וכי יש להשקיע מאמץ בנושא זה גם מול ממשל טראמפ. "הממשל האמריקני החדש, עד לאחרונה, הפגין איזשהו שינוי מדיניות ביחס לממשל הקודם, אבל בהסכם טראמפ-פוטין אני שומע שהאמריקנים מתכוונים, אחרי הכרעת דאעש בא-ראקה, למשוך את ידיהם מהאזור. יש פה גישה שפוגעת באינטרסים שלנו וגם של משטרים ערביים, שמבחינה זאת אנחנו באותה סירה איתם".לגבי רמת התיאום הישראלי מול ירדן ומדינות המפרץ אמר יעלון כי "מי שמשתמש בביטוי 'הסכסוך הישראלי-ערבי' – איננו רלוונטי, בשעה זו לפחות. זאת תוצאה של מדיניות אחראית, חכמה ושקולה, שהנהגנו בזמנו, ולשמחתי ממשיכים בה. בעצם, אנחנו וכל המשטרים הסוניים באותה הסירה, כי מבחינתם האיום העיקרי הוא איראן. כך הם תופסים גם את גורמי הג'יהאד השונים, למרות שבעבר תמכו בהם. יש לנו היום אינטרסים משותפים".שר הביטחון לשעבר העריך, כי אם לא יצליחו המאמצים לשכנע את הנשיא פוטין לגרום להוצאת הכוחות האיראניים מסוריה – ישראל תצטרך להמשיך ולשמור על הקווים האדומים שהגדירה – מניעת התעצמות ותגובה לכל ניסיון לבצע ירי או להניח מטען לאורך הגדר. יעלון הזכיר כי כל שליחיה של איראן שהחלו בזמנו לפעול בגזרה – מג'יהאד מורנייה ועד סמיר קונטאר – "אינם איתנו עוד". לגבי אזהרות איראן מה יקרה אם ארה"ב תיסוג מהסכם הגרעין, כפי שהצהיר בעבר הנשיא טראמפ, העריך יעלון כי לאיראנים אין כל אינטרס לפתוח את ההסכם, כיוון שהוא השאיר להם את היכולות העיקריות. לדעתו, גם ארה"ב לא צריכה לעסוק בהסכם הגרעין מפני "שיש מספיק סיבות לפעול נגד המשטר הזה. די בשימוש בהפרות איראניות היום, של העברת נשק לחיזבאללה או לחות'ים בתימן – זו הפרה של החלטות מועצת ביטחון והם צריכים לשלם על זה מחיר".