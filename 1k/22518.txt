ראש השב"כ, נדב ארגמן, העניק היום (ראשון) סקירה ביטחונית לשרי הממשלה. לדבריו, חמאס הולך ומעמיק את קשריו האסטרטגיים עם הציר השיעי בהובלת איראן ומבסס בחסותה מאחז בלבנון, ובמקביל דרוך לעימות מרצועת עזה.בסקירה אמר ארגמן כי מתחילת 2017, סיכל שב"כ כ-200 פיגועים משמעותיים, ובהם פיגועי התאבדות. לדבריו, בחודשים אלו איתר וסיכל שב"כ ביהודה ושומרון יותר מ-70 חוליות טרור מקומיות שעסקו בתכנון וביצוע פעילות טרור במתווים שונים.ארגמן התייחס למצב ברצועת עזה ואמר כי התקופה שלאחר מבצע "צוק איתן" בקיץ 2014 היא השקטה באזור זה שלושה עשורים. להערכתו, חמאס מצוי במצוקה אסטרטגית, ומתקשה להציג הישגים מדיניים או לספק פתרונות אפקטיביים לקשיים האזרחיים ברצועה.עם זאת, טען ראש השב"כ כי מדובר ב"שקט מתעתע" וכי חמאס מוסיף להשקיע משאבים רבים בהיערכות למערכה הבאה, גם על חשבון רווחת האזרח. הוא אמר כי כבר עתה חמאס מצוי במוכנות לעימות עם ישראל. מקור בחמאס אישר ל"כאן" כי היחסים בין ארגונו לבין טהראן משתפרים כל העת. לדבריו, לפי שעה לא מתוכנן ביקור של משלחת מעזה שיצאה אתמול לקהיר - גם בטהראן. מנהיג חמאס יחיא סינוואר אמר לכתבים כי "איראן היא התומכת הגדולה ביותר שלנו", ובקהיר מוטרדים מאוד מההתקרבות לאיראנים. גורמים ברמאללה אמרו היום כי מנהיג חמאס הוא "טירון פוליטי כשהוא מנסה לרקוד בעת ובעונה אחת גם עם מצרים וגם עם איראן, שהרי הוא יאבד את שתיהן. הוא לא טראמפ, הוא לא יכול להיות בקשר עם כולם. הוא צריך לבחור". 