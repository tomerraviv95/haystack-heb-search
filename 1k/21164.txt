דובר ארמון הקרמלין במוסקבה, דימיטרי פשקוב, הודיע היום (שני) כי ארצות הברית היא שתבחר מי הדיפלומטים שייכללו ברשימת 755 המגורשים מרוסיה. זאת, בהמשך להודעה של רוסיה אתמול כי היא מתכוונת לגרש את הדיפלומטים בתגובה לסנקציות המתוכננות נגדה בקונגרס האמריקני. "זה תלוי בארצות הברית, היא זו שתבחר מי מאנשי הצוות הדיפלומטי שלה ברוסיה ייכלל בקיצוץ", הבהיר פשקוב במסיבת עיתונאים שנערכה בצהריים. לדבריו, גם אזרחים רוסים שעובדים עבור השגרירות האמריקנית במוסקבה עשויים להיכלל ברשימה. דובר הקרמלין הסביר כי רוסיה בחרה שלא לחכות עד שנשיא ארצות הברית, דונלד טראמפ, יחתום ויאשר את חבילת הסנקציות החדשות ופעלה עוד לפני כן. "לא היה טעם להמתין עוד", סיכם פשקוב. אמש הורה נשיא רוסיה, ולדימיר פוטין, לגרש 755 דיפלומטים אמריקנים מארצו עד 1 בספטמבר. מלבד הגירוש, הודיעה רוסיה כי היא שוקלת גם להפקיע שני מבנים דיפלומטים בשטחה השייכים לארצות הברית. "חיכינו זמן מה שמשהו ישתנה לטובה, אבל גם אם ישתנה – זה כבר לא יקרה בקרוב", הסביר פוטין את המהלך. יחד עם זאת, הוא סייג ואמר כי הוא מתנגד לנקיטת צעדים נוספים נגד האמריקנים בשלב זה. בשבוע שעבר אישר הסנאט האמריקני ברוב גדול הטלת סנקציות נגד רוסיה, קוריאה הצפונית ואיראן. הטלת הסנקציות היא חלק מהתגובה האמריקאית למסקנות ארגוני המודיעין שלה לפיהן רוסיה התערבה בבחירות לנשיאות ארה"ב, ואמצעי להעניש את מוסקבה על פלישתה לחצי האי קרים ב-2014. 