היועץ המשפטי לממשלה, אביחי מנדלבליט, הודיע היום (שני) לחבר הכנסת אורן חזן (הליכוד), כי החליט להגיש נגדו כתב אישום בעבירות של תקיפת עובד ציבור, העלבת עובד ציבור וכן התנהגות פסולה במקום ציבורי. ההודעה נמסרה גם ליו"ר הכנסת יולי אדלשטיין וליו"ר ועדת הכנסת. לפי הודעת משרד המשפטים, "החלטת היועץ התקבלה בהתאם להמלצת פרקליט המדינה, ולאחר שנדחו טענותיו של חבר הכנסת חזן בשימוע שנערך לו". עוד נמסר כי לח"כ חזן עומדים 30 ימים לבקש שהכנסת תקבע כי תהיה לו חסינות בפני דין פלילי לגבי כתב האישום. המקרה שבגינו יוגש כתב האישום, לבית משפט השלום בפתח תקוה, התרחש ב-2014, כשנה לפני שחזן החל לכהן כחבר כנסת. למשפחתו של חזן הייתה מסעדה באריאל ואמו של חבר הכנסת, אביבה, הייתה רשומה בעירייה כאחראית לתשלומי הארנונה. בספטמבר באותה שנה הוטל עיקול על חשבון הבנק של אביבה חזן, משום שלא שילמה את הארנונה במשך שמונה שנים. לפי כתב האישום, לאחר כמה ימים חזן הבן הגיע לבניין העירייה כשהוא נסער, ונכנס למשרדים שונים כדי לברר מי אחראי לעיקול. כאשר הבין שמנכ"ל עיריית אריאל אבי עזר אחראי, הוא המתין לו וכשזה הגיע מלווה בראש העירייה, חזן צעק עליו וקילל אותו "בן זונה גנב, אני אזרוק אותך מפה".לאחר מכן, נכתב בכתב האישום, המנכ"ל התעלם מחזן והלך לחדר הישיבות, אך חזן נצמד אליו ודחף אותו בחוזקה "עד אשר המנכ"ל הוטח במעקה". בהמשך, חזן התפרץ אל לשכת ראש העירייה, ואיים עליו בצעקות כי "יטפל" בו וכשידאג שלא ישב עוד בכיסא".עוד נכתב בכתב האישום כי "קיימת אפשרות לפיה יתבקש בית המשפט להטיל על הנאשם עונש מאסר בפועל, אם יורשע בתיק זה".עורכי דינו של חזן, ציון אמיר ואפרים דימרי, מסרו: "קיבלנו בצער ובאכזבה ואף בתדהמה את החלטת היועץ המשפטי לממשלה להגיש כתב אישום נגד ח"כ חזן בגין ויכוח בין שני פוליטיקאים, שהתרחש לפני שנים, זמן רב בטרם היבחרו לכנסת ישראל. סברנו כי תיק שעמד בפני אפשרות גניזה והיה מונח כאבן שאין לה הופכין במשך תקופה ארוכה ורק לאחר היבחרותו של ח"כ חזן לכנסת הפיחו בו רוח חיים ולצערנו מצאו לנכון לעורר את המקרה מחדש - ראוי היה שייסגר".עוד נמסר כי "מדובר במקרה שבו הוגשו תלונות הדדיות על ידי פוליטיקאים ובסופו של דבר הינו עניין הגובל בזוטי דברים. יחד עם זאת ומשהוחלט מה שהוחלט, אנחנו ננהל את המאבק המשפטי בין כתלי בית המשפט. אנו מביעים אמון מלא וסומכים על מערכת המשפט שתדע להוציא את האמת לאור". 