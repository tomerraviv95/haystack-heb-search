שייח ראאד סלאח נעצר לפנות בוקר (שלישי) בחשד להסתה ולתמיכה בטרור. הוא יובא בסביבות השעה 12:00 להארכת מעצר בבית-משפט השלום בראשון-לציון.חוקרי יחידת להב 433 פשטו הלילה באום אל-פחם על ביתו של מנהיג הפלג הצפוני של התנועה האיסלאמית ועצרו אותו. לטענת המשטרה, סלאח התבטא באחרונה בפני קהל באופן המסית לפעילות טרור בכמה הזדמנויות – גם לאחר הוצאת הפלג הצפוני של התנועה האיסלאמית מחוץ לחוק, לפני כשנתיים. "החשוד מסית מרכזי בתנועה האיסלאמית בחשד להסתה ולתמיכה ופעילות בהתאחדות בלתי מותרת", נכתב בהודעת המשטרה.לפני כשבועיים פורסם לראשונה בחדשות הערב בכאן 11, כי המשטרה תבקש מהפרקליטות לחקור את סלאח בחשד לעבירות הסתה. זאת, בעקבות התבטאויותיו לאחר הפיגוע בהר הבית, שבו נהרגו שני שוטרים מירי של שלושה מחבלים ערבים-ישראלים תושבי אום אל-פחם. סלאח הביע תמיכה בפיגוע, שיבח את המחבלים, השתתף בהלוויותיהם וביקר בבתי המשפחות. סלאח התבטא בפני קהל באום אל-פחם בזכותם של שהידים והילל את הרוצחים המהווים דוגמה במעשיהם. מהחקירה עולה כי דבריו של סלאח מביאים אחרים, המאזינים לדבריו לכדי כוונה וניסיון לבצע פיגועים בפועל.סלאח ריצה מאסר בן תשעה חודשים בגין הסתה לאלימות והשתחרר בינואר האחרון. ב-2014 הכריז הקבינט המדיני-ביטחוני על הפלג הצפוני של התנועה האיסלאמית כהתאחדות בלתי מותרת. עו"ד חאלד זבארקה שמייצג את ראאד סלאח אמר כי "הציבור הערבי חושב שהשייח דובר אמת... בכישלון שחוותה הממשלה בשבועות האחרונים לא צריך לשאת ראאד סלאח". אום עומאר, אשתו של מנהיג הפלג הצפוני בתנועה האסלאמית, אמרה הבוקר בראיון לרדיו שמס המשדר מנצרת כי בעלה לא הופתע מהמעצר הלילה. זאת, משום שלדבריה יש נגדו מסע הסתה בתקשורת ורדיפה פוליטית מצד הממשלה. היא סיפרה כי עשרות שוטרים רעולי פנים נכנסו הלילה לביתם, אך סלאח קיבל את פניהם בחיוך, שכן לדבריה הוא ציפה למעצר ומוכן לשבת בכלא. עיריית אום אל-פחם פרסמה הודעת גינוי למעצר, ובה דרשה לשחרר את סלאח מיד. בהודעה נכתב כי המעצר הוא "התקפה פראית על המגזר הערבי בכלל ועל העיר אום אל-פחם בפרט", וכי הוא נעשה כחלק מדיכוי פוליטי שסופו חזרה לממשל צבאי. השר לביטחון הפנים, גלעד ארדן, אמר הבוקר כי "סלאח הוא עבריין ומסית שמנהיג תנועה קיצונית עם אידיאולוגיה רצחנית. סלאח ממשיך להתבטא באופן שמעודד קיצוניות והבנה לאלימות ומעשי רצח שפלים, ולכן הוא עדיין מהווה בעיניי סכנה לשלום הציבור. אני מקווה שהפעם ימצו עמו את הדין באופן חמור".שר התקשורת איוב קרא אמר כי יש לגרש את סלאח מישראל: "אם ראאד סלאח אורח לא רצוי בירדן ובעולם הערבי, הגיע הזמן שבישראל יהיה אזרח לא רצוי ולגרשו אל מחוץ לגבולות מדינת ישראל".יו"ר המחנה הציוני, אבי גבאי, אמר בתגובה על מעצרו של השייח כי הוא "מחזק את כוחות הביטחון על מעצרו של ראאד סלאח, אדם שמעודד שנאה ועסוק בללבות את האווירה. דרוש מאבק נחוש נגד הקיצונים המסיתים כדי למגר ולגדוע את האלימות. החברה הערבית בישראל היא חלק בלתי נפרד מהמדינה ויש לחזק ולהדק את החיים המשותפים עם הציבור הערבי בישראל ולתפור מחדש תפרים שנפרמו עם הציבור הזה בשנים האחרונות".מוחמד בארכה, יו"ר ועדת המעקב העליונה של הציבור הערבי בישראל ולשעבר חבר כנסת, גינה את המעצר בראיון ליומן הבוקר ב"כאן ב'". לדבריו, "זהו מעצר פוליטי שבא להפחיד את הציבור הערבי. מטרת המעצר היא לשים את הציבור הערבי על כיסא הנאשמים. גם אני אומר את מה שהשייח סלאח אומר; ברור שירושלים בסכנה. ממשלת ישראל נותנת יד לקבוצות הזויות. על זה לא עוצרים".