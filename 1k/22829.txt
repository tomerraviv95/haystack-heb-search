סופת ההוריקן מריה הכתה לפנות בוקר (שלישי) באיים הקריביים, כשהיא מדורגת בעוצמה חמש, הגבוהה ביותר. המוקד העיקרי של הסופה היה באי דומיניקה, באזור המזרחי של הקריביים, שם נרשמו רוחות שהגיעו עד למהירות של 260 קמ"ש. בהמשך השבוע היא עלולה להכות גם באיי הבתולה, השייכים לארצות הברית, ובפורטו ריקו, שרק לאחרונה ספגה נזק רב בעקבות הוריקן אירמה.מרכז ההוריקן הלאומי של ארצות הברית הזהיר עם הגעת הסופה לדומיניקה כי הוריקן מריה "עלולה להיות קטסטרופלית". ראש הממשלה המקומי, רוזוולט סקריט, פרסם פוסט בדף הפייסבוק שלו שבו עדכן כי הסופה העיפה את גג ביתו. "אני נתון לגמרי לחסדה של ההוריקן. הבית שלי הוצף ואני חולצתי", כתב סקריט.במהלך הלילה: הסופה מריה היכתה בעוצמה 5 עם רוחות של 260 קמ"ש ב-#Dominica: ראש הממשלה כתב בפייסבוק: "עף לי הגג מהבית" @kann_news pic.twitter.com/WKwzYx3WEB

הוריקן מריה, כפי שנקלטה בלווין של נאס"א (צילום: אי-פי)תושבים באי גוואדלופה נערכים להגעת הסופה (צילום: אי-פי)הרשויות באיי הבתולה ובפורטו ריקו קראו למיליוני התושבים להיערך בימים הקרובים לקראת הגעתה הצפויה של הסופה. "זה הזמן לחפש מקלט – לא משנה אם אצל בן משפחה, חבר או מקלט שתעמיד המדינה", קרא מושל פורטו ריקו, ריקרדו רוסיו. חזאים קבעו כי אם הוריקן מריה תשמור על עוצמתה, היא תהפוך לסופה החזקה ביותר שמכה בפורטו ריקו זה 85 שנים.מריה היא הסופה ה-13 שמתהווה באוקיינוס האטלנטי מאז תחילת השנה, והשביעית רק בעונה הנוכחית. מתוך שבע הסופות, ארבע סופות כבר הוגדרו "הוריקן בממדים גדולים". מדובר בנתונים הגבוהים מהממוצע לעונה, שרק לאחרונה החל חציה השני. "אף אחד לא הוכה כך מסופת הוריקן. לראות עכשיו סופה נוספת באופק זה מייאש", אמרו תושבים בפורטו ריקו.לפני פחות משבועיים ספגו האיים הקריביים גם את נזקי הוריקן אירמה, שגבתה את חייהם של שמונה בני אדם לפחות, בין היתר בפורטו ריקו ובאי ברבודה. אירמה הפכה לסופה העוצמתית ביותר שתועדה בהיסטוריה, אחרי שהשלימה 33 שעות רצופות עם רוחות במהירות של 297 קמ"ש.סוכנות הידיעות AFP דיווחה כי הוריקן אירמה החריב 95% משטח האי הצרפתי סן מרטין. היא הותירה ממדי הרס עצומים גם באיים אנטיגואה וברבודה שבצפון האיים הקריביים, ובשורה של איים סמוכים. הסופה גרמה להצפות ולעקירה המונית של גגות בתים ושל עצים. ראש ממשלת אנטיגואה וברבודה, גסטון בראון, אמר כי "ייקח שנים לשקם את ההרס".