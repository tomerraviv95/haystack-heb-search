משלחת ישראלית הגיעה בימים האחרונים לקהיר במטרה לדון על עסקת שבויים עם חמאס - כך נודע הערב (חמישי) ל"כאן 11". המגעים בין הצדדים נעשים בתיווך גורמי ביטחון מצריים. גורמים רשמיים בישראל אישרו את הפרטים. ישראל והפלסטינים מנהלים משא ומתן לשחרור הישראלים שנמצאים ברצועת עזה: גופותיהם של החיילים אורון שאול והדר גולדין, והאזרחים אברה מנגיסטו, הישאם שעבאן א-סייד וג'ומעה אבראהים אבו ענימה שחצו את הגבול בשלוש השנים האחרונות. גם בשבוע שעבר הגיעה משלחת לקהיר לדון בין היתר בנושא זה.כרגע הצדדים טרם הגיעו לפריצת דרך. עם זאת, המגעים אינטנסיביים ושופכים אור על הפרסום בתחילת השבוע בלבנון, שלפיו שמתווה העסקה כבר סוכם.ראש הממשלה בנימין נתניהו אמר היום בטקס לציון שלוש שנים למבצע "צוק איתן" כי "המחויבות להחזיר את אורון שאול והדר גולדין שרירה וקיימת. איננו מרפים מהמשימה הקשה הזו לרבות בימים האחרונים".