שר החוץ של סוריה, ווליד אל מועלם, אמר הערב (שבת) בנאום בעצרת האו"ם הכללית בניו יורק כי ארצו לא תוותר על החזרת רמת הגולן, והאשים את ישראל בהתערבות במלחמת האזרחים במדינה. הוא הוסיף כי אחרי שש שנים, ניצחון של צבא אסד נמצא "בהישג יד".לדברי אל מועלם, "ההתערבות הישראלית באזור ממשיכה זה עשרות שנים ללא עונש. היישות העושקת הזאת לא מסתפקת רק בכיבוש השטחים הערביים בפלסטין ובגולן כבר כמעט 70 שנה ובביצוע פשעים נגד אזרחים חפים מפשע, היד הישראלית ברורה וגלויה במשבר בסוריה מאז ימיו הראשונים. ישראל תמכה בכל הצורות בארגוני הטרור על ידי כסף, ציוד, נשק ואמצעי תקשורת. היא מפציצה עמדות של הצבא הסורי כדי לעזור לטרור".הוא הוסיף כי "יש להם אינטרסים משותפים ומטרה אחת. ופה אני אומר – שוגה באשליות מי שחושב שהמשבר בסוריה עשוי לגרום לנו לוותר על החזרת הגולן כולו, עד קווי יוני 67".עוד אמר שר החוץ הסורי בנאומו כי משטר אסד נפטר מכל הנשק הכימי שהיה ברשותו, ולמרות זאת דמשק מוכנה לשתף פעולה עם כל ועדת חקירה בינלאומית. הוא שב והדגיש כי צבא סוריה, בעזרתן של בנות בריתו רוסיה ואיראן, הם שנלחמים בארגון המדינה האיסלאמית (דאעש) – ובניגוד לארצות הברית "משיגים ניצחונות אמיתיים נגד הטרור".אתמול דיווחו כלי תקשורת ערביים כי מטוסים של חיל האוויר הישראלי תקפו מחסן נשק סמוך לנמל התעופה של דמשק. לפי דיווח בעיתון "אל-ערבי אל-ג'דיד", מדובר במחסן המשמש את המשטר הסורי ואת חיזבאללה לאחסון של נשק וציוד צבאי נוסף. זוהי התקיפה הרביעית בשנה האחרונה המיוחסת לישראל.בדיווח נטען כי מעט אחרי חצות, שיגר מטוס של חיל האוויר טיל בודד לעבר המחסן מהמרחב האווירי של לבנון. עדי ראייה שצוטטו בדיווח טענו כי התקיפה הובילה לסדרה של פיצוצי משנה, שלדבריהם "הרעידו את האזור", ובמקום פרצה אש גדולה. עוד נמסר כי לא היו הרוגים בתקיפה, אך נגרם נזק רב באזור. עד כה, גורמים רשמיים בסוריה או בישראל לא התייחסו לפרסומים. 