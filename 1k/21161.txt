פרקליטות מחוז חיפה הגישה היום (שני) לבית המשפט המחוזי בעיר כתב אישום נגד טירן זזן, בן 21, תושב קריית אתא, בגין הריגת משה (קיקו) אשכנזי, בן 23 ממגדל העמק, במסיבת טבע בחודש שעבר. מכתב האישום עולה כי זזן, שהכיר את אשכנזי ממסיבות טבע, דקר אותו בגלל סכסוך כספי. הסכסוך בין השניים התפתח כמה שבועות לפני הקטטה הקטלנית בסוף יוני. לטענת זזן, אשכנזי היה חייב לו כסף, ומכתב האישום עולה כי הוא איים על הקורבן כמה פעמים במטרה להפחידו. ב-24 ביוני, החל משעות הבוקר, התקיימה מסיבת טבע ביער אליקים, אליה הגיעו הנאשם ואשכנזי, יחד עם אחרים. במהלך המסיבה דרש זזן מאשכנזי את תשלום החוב, ומשהשיב לו האחרון כי לא ייתן לו כסף, איים עליו כי לא יעזוב את המקום מבלי לקבל את הכסף. בהמשך התרחקו זזן וחברו הקטין מאשכנזי, והחלו לשוחח ביניהם. מיד לאחר מכן הגיע אשכנזי בריצה למקום שבו עמדו, כשהוא אוחז בבקבוק זכוכית בידו, והכה את הנאשם בראשו באמצעות הבקבוק. לנאשם לא נגרמה כל חבלה כתוצאה מכך. זזן, אשכנזי והקטין החלו להתקוטט ביניהם, ובשלב זה שלף הנאשם את הסכין ודקר בעוצמה את אשכנזי, דקירה אחת, בעומק של 12-10 ס"מ בבטנו.זמן קצר לאחר מכן, התמוטט אשכנזי על האדמה. זזן ואשכנזי פונו במכוניות על ידי באי המסיבה לכביש בסמוך לתחנת דלק בצומת אליקים. במהלך הפינוי מת אשכנזי כתוצאה מאיבוד דם ופגיעה בכלי דם ראשיים.הפרקליטות ביקשה להורות על מעצרו של זזן עד לתום ההליכים המשפטיים נגדו. מלבד סעיף ההריגה הוא מואשם בחבלה בנסיבות מחמירות, בפציעה בנסיבות מחמירות, בהחזקת סכין שלא כדין ובאיומים. במקביל, הוגש כתב אישום ובקשת מעצר נגד קטין, תושב בית שאן, המעורב באירוע בגין ביצוע עבירות של חבלה חמורה בנסיבות מחמירות והחזקת סכין שלא כדין.