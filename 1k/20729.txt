שני חיילי צה"ל נפצעו קל בפיגוע דריסה שאירע היום בצהריים (שלישי) בבית ענון, מצפון לקריית ארבע. המחבל נורה למוות על ידי כוח צה"ל שהיה במקום.האירוע התרחש בשעה 14:00 בכביש 60. המחבל, ראפת חרבאווי, בן 29 מחברון, האיץ את כלי הרכב שבו הוא נהג, ופגע בשני החיילים. חבריהם מגדוד רם של פיקוד העורף ירו בו, והרגו אותו במקום.לזירה הגיעו צוותים של מגן דוד אדום, והעניקו טיפול רפואי לחיילים. השניים פונו לבית החולים שערי צדק במצב קל, כשהם סובלים מפגיעות בגפיים. שעות לאחר הפיגוע פשט כוח של צה"ל על ביתו של המחבל בחברון.ביום שישי האחרון נהרגו שני שוטרים בפיגוע ירי בכניסה למתחם הר הבית בירושלים. השניים, רס"מ האיל סתאוי, בן 30 תושב מג'אר, ורס"מ כמיל שנאן, בן 22 תושב כפר חורפיש, נורו למוות על ידי שלושה מחבלים תושבים אום אל-פחם.