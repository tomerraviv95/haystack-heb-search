ראש הממשלה בנימין נתניהו אומר היום (חמישי) כי הוא תומך בעונש מוות למחבלים, ולפי עמדתו יש להוציא להורג את המחבל שביצע את הפיגוע בחלמיש.בביקור ניחומים עם רעייתו בשבעה של משפחת סלומון, בו נרצחו שלושה מבני המשפחה, אמר נתניהו: "עונש מוות למחבלים זה דבר שהגיע הזמן לעשות במקרים חמורים. זה מעוגן בחוק, צריך החלטה פה אחד של השופטים, אבל הם רוצים גם לדעת את עמדת הממשלה. ועמדתי כראש ממשלה, במקרה של רוצח שפל כזה, היא שצריך להוציא אותו להורג - שלא יחייך יותר".מוקדם יותר היום נערכה בעיר אלעד ברית המילה של אחיינו של אלעד סלומון שנרצח בפיגוע. התינוק נקרא ארי יוסף, על שם סבו, שנרצח גם הוא. אביו של התינוק, שמואל אמר בברית: "השם ארי הוא על שם סבי, ומקבל משנה תוקף אחרי הרצח שאבא, חיה ואלעד נלחמו כמו אריות להצלת משפחתם. השם יוסף על שם האבא שאני מעריץ, שחינך אותי לדרך ארץ וצניעות. הוא היה אהוב על כולם ונתן כוח, כך גם ארי יוסף סלומון שהגיע לעולם על מנת לתת לנו כוח".הוא הוסיף: "בחרנו בחיים ובמיוחד בימים נוראים אלה אנו בוחרים בתקווה ולא ביאוש, באחדות ולא בפילוג ובשמחה ולא בעצבות. בנינו בחר עבורינו בחיים וניתן לנו במתנה יום לפני שחרבו חיינו. בחרנו במעמד פומבי זה שנזכר כמשפחה שמחה ולא שכולה וקרועה. כל מילה מחחמת לנו את הלב".