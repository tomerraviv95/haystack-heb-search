בית המשפט העליון הפחית היום (חמישי) את עונשו של המחבל הקטין שיחד עם בן דודו דקר בפסגת זאב קטין שרכב על אופניו ולפני כן צעיר חרדי. עונשו של הנער הופחת מ-12 שנות מאסר לתשע שנים וחצי.בית המשפט נימק את ההחלטה בכך שבניסיון לרצוח חלקו היה משני לעומת בן דודו, גילו הצעיר וכן תהליך השיקום שהוא עובר.הפיגוע התרחש ב-2015, כאשר המחבל עם בן דודו מבית חנינא לפסגת זאב עם סכיני מטבח. הם אמרו כי ברצונם להיות שהידים, דקרו צעיר חרדי ופצעו אותו קשה, ואחר כך דקרו ארבע פעמים נער בן 13 שרכב על אופניים ופצעו אותו אנושות. לאחר מכן ניסה דודנו של המחבל לדקור שוטרים שהגיעו למקום ונורה למוות, ואילו הוא נפצע ונעצר. בהמשך, יו"ר הרשות הפלסטינית אבו מאזן טען שהנער חוסל, אך ראש הממשלה בנימין נתניהו פרסם צילום שלו בבית החולים.  ⁠⁠⁠⁠⁠יוסף חיים טויטו שנדקר בפיגוע בפסגת זאב מתח ביקורת על פסק הדין ואמר כי "שופטי בית המשפט נתנו רוח גבית לטרור. מתחילת הפרשה גילתה הפרקליטות אוזלת יד מדהימה כאשר לא ביקשה למצות עם המחבלים את העונש המקסימלי. אך יחד עם זאת, הופתעתי לגלות ששופטי בית המשפט העליון החליטו להקל אף בעונש הקל הזה".במקרה אחר שהיה היום, בית המשפט העליון הפחית מעונשם של שני צעירים שהשתתפו לפני כשנתיים בהתפרעויות בשכונת עיסוויה בירושלים, ויידו בקבוקי תבערה לעבר כוחות הביטחון. כשבוע לאחר מכן השניים יידו בקבוקי תבערה לעבר כוחות הביטחון במגרש כדורגל. 