מדינות המערב מוותרות על הדרישה להדיח את נשיא סוריה בשאר אסד - כך דיווח ה"טיימס" הבריטי בסוף השבוע. לפי הדיווח, חל "שינוי מהותי" בעמדתן של בריטניה ומדינות נוספות במערב כלפי המשבר בסוריה, המתבטא בעיקר בוויתורן על הדרישה להדיח את אסד. כחלק מכך, יתאפשר לו להתמודד בבחירות עתידיות בסוריה, אם יהיו.לפי רשת BBC, נציגים של מדינות המערב אמרו לנציגי האופוזיציה הסורית, שהתכנסה בשבוע שעבר בריאד שבסעודיה, כי עליהם לקבל את העובדה שהנשיא אסד פה כדי להישאר, בשלב המעבר וגם לאחר מכן. בכמה הצהרות של נציגים אירופיים נרמז שאסד יוכל להישאר בשלטון, כולל מצד נשיא צרפת עמנואל מקרון ושר החוץ של בריטניה בוריס ג'ונסון.ביום חמישי האחרון נפתח היריד הבינלאומי בדמשק בהשתתפות נציגי חברות מעשרות מדינות. היריד לא נערך מאז שנת 2011 בשל המצב הביטחוני הרעוע במהלך מלחמת האזרחים.האחראים על עריכת היריד מטעם המשטר הסורי הביעו שביעות רצון גדולה מקיומו, ומהשתתפות נציגים ממדינות רבות. בותיינה שעבאן, יועצת בכירה לנשיא אסד, אמרה כי קיום היריד מוכיח שהמלחמה בסוריה עומדת לקראת סיום, וכי נפתח הליך שיקומה של המדינה. בנאום שנשא לפני שבוע אמר אסד כי מלחמת האזרחים במדינתו עדיין לא הסתיימה, אך רמז כי היא מתקדמת לשביעות רצון המשטר. "עוד אי אפשר לדבר על ניצחון", אמר בנאום שנשא בכנס של משרד החוץ הסורי בדמשק, "אבל סיכלנו את המזימה של המערב נגדנו".בנאום שנשא אסד לפני שבוע, אסד שיבח בנאומו את חיזבאללה, איראן ורוסיה והודה להם על התמיכה הצבאית שהם מעניקים למשטרו בסוריה. הוא הדגיש כי החלטה לפצל את סוריה "לא עומדת בכלל על הפרק".