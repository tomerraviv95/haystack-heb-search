ראש מועצת מבשרת ציון, יורם שמעון, הכחיש היום (שישי) את החשדות המיוחסים לו, שלפיהם קיבל שוחד מאיש העסקים רמי לוי. שמעון הגיב לחשדות בפעם הראשונה בדף הפייסבוק שלו, לאחר שהתייצב השבוע לחקירה ביחידה להב 433 של המשטרה."אני מברך ושמח שגופי הביקורת והאכיפה בודקים את שלל הטענות", כתב שמעון. לטענתו, "בסופו של יום יתברר ללא כל צל של ספק שכל עלילות המלעיזים שרוקדים על דמי בעודי חי – הם לא יצליחו להשיג את מבוקשם".ראש המועצה התחייב כי "האמת שתפורסם ותצא לאור בקרוב מאוד תוכיח שלא רק שאין דבר וחצי דבר בכל הפרסומים המרושעים, אלא גם שלא דבק בי רבב. האמת אחת היא. אני חזק ויציב, ואתמודד כצוק איתן מול על מעלילי העלילות – ואנצח אותם".בתחילת השבוע עוכב שמעון לחקירה, בחשד שנתן לאיש העסקים רמי לוי פטור מהיטלי השבחה בשווי 20 מיליון שקלים. שמעון שוחרר למעצר בית של חמישה ימים והורחק מבניין המועצה לחודשיים. לוי עצמו, שחשוד במתן שוחד, מרמה והפרת אמונים, שוחרר למעצר בית בן שלושה ימים. שמעון נחקר ביחידת להב 433  בחשד לעבירות של מרמה והפרת אמונים. בין היתר, ראש המועצה חשוד שפעל למתן פטור מהיטל השבחה לקניון שבנה לוי במבשרת ציון. באותו קניון הועסקה אשתו של שמעון כמנהלת שיווק, וגם היא נחקרה השבוע.ראש המועצה חשוד גם במתן הטבות בסכומי עתק לחברה המנהלת עיתון מקומי, שאותו ניהל אדם המקורב לו שעוכב גם כן לחקירה. בין ההטבות הללו זיכיון שניתן ללא מכרז למכירת שלטי פרסום ביישוב וכן זיכיון לניהול עסקים אחרים. בעקבות המעצר הופסק בבורסה בתל אביב המסחר במניית החברה שבבעלותו של לוי.עיכובם לחקירה של המעורבים בפרשה הגיע בתום חקירה סמויה שניהלה המשטרה במשך כמה חודשים, בחשד להתנהלות פסולה של בכירים במועצה מול נציגיו של לוי. בשבועות האחרונים אף פשטה המשטרה על משרדי המועצה, החרימה מסמכים ועיכבה לחקירה חבר מועצה. 