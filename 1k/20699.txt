במפלגת יש עתיד לא אוהבים ביקורת מבית, וכשהיא קיימת – גם מענישים. ראש המטה של המפלגה בגבעת זאב הושעה לאחרונה מתפקידו, לאחר שהעז להעביר ביקורת על יושב הראש יאיר לפיד.בימים האחרונים, בעקבות ההתבטאות של לפיד שלפיה אין הדתה במערכת החינוך, התפתח דיון סוער בקבוצת וואטסאפ של ראשי מטות יש עתיד. אותו פעיל כתב בקבוצה דברי ביקורת על היו"ר, וציין: "הדרך שלפיד התחיל והתווה במפלגה כבר לא קיימת. עם כל הכבוד והצער שבדבר, הקול שלי כבר לא בטוח".לא עבר זמן רב ואותו ראש מטה קיבל שיחת טלפון מחבר הכנסת לשעבר בועז טופורובסקי, שאחראי על השטח של המפלגה. בשיחה שהתקיימה בין השניים הודיע טופורובסקי לפעיל שהוא מושעה מתפקידו כראש המטה של המפלגה בגבעת זאב."בועז התקשר, אמר שביקורת כזאת מראש מטה שאמור 'להיות איתנו בכל מחיר' – לא יכולה להיות. שזה שאני כאילו מתנדנד - זה לא לעניין. אמרתי לו: 'אוקיי, מה אתה רוצה?', והוא אמר לי שכרגע הוא משעה אותי מתפקידי".מיש עתיד נמסר בתגובה: "ליש עתיד יש למעלה מ-150 מטות פעילים ברחבי הארץ המנוהלים על ידי מטה השטח של המפלגה על בסיס שיקולים מקצועיים בלבד".