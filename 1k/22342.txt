צפון קוריאה העבירה הלילה (שלישי) טיל בליסטי בין-יבשתי לעבר החוף המערבי שלה, שבו שוכנים אתרי השיגור שלה, כך דווח בעיתון "אסיה ביזנס דיילי" היוצא לאור בקוריאה הדרומית, מפי מקורות מודיעניים. לפי הדיווח, הרקטה הועברה בחסות החשכה כדי למנוע מעקב אחריה.אמש אישר נשיא ארה"ב דונלד טראמפ לממשל בקוריאה הדרומית לרכוש נשק אמריקני בסכום כולל של "מיליארדים רבים של דולרים", כך נמסר בהודעה של הבית הלבן. ההחלטה העקרונית התקבלה במסגרת הידוק היחסים בין המדינות בתגובה לניסוי הגרעיני שערכה קוריאה הצפונית בפצצת מימן בתחילת השבוע.בהודעה מטעם הבית הלבן נאמר כי טראמפ ערך שיחת טלפון עם נשיא קוריאה הדרומית, מו גי'אה אין,  ובה סיכמו השניים להגביר את הלחץ על פיונגיאנג "בכל האמצעים העומדים לרשותם".לפי הבית הלבן, הנשיא טראמפ אף העניק אישור עקרוני לסיאול המסיר את המגבלות על ראשי הנפץ שהיא מורשית להרכיב על הטילים שברשותה, בתגובה להמשך הניסויים שעורכת קוריאה הצפונית.אתמול קראה שגרירת ארצות הברית באו"ם, ניקי היילי, למועצת הביטחון לנקוט את "הצעדים החזקים ביותר שאפשר" נגד קוריאה הצפונית, בעקבות הניסוי של פיונגיאנג. "מספיק זה מספיק", הצהירה היילי והוסיפה כי מנהיג הדיקטטורה המבודדת, קים ג'ונג און, "מתחנן למלחמה"."למרות המאמצים שלנו, תכנית הגרעין של קוריאה הצפונית מתקדמת יותר ומסוכנת יותר מתמיד",  אמרה היילי בנאומה בפני מועצת הביטחון. הנציגה האמריקנית הדגישה כי "מלחמה היא משהו שארצות הברית לעולם לא רוצה, ואנחנו לא רוצים בה גם עכשיו – אך סבלנותנו איננה בלתי מוגבלת".ביום ראשון אמר שר ההגנה האמריקני ג'יימס מאטיס בעקבות הניסוי הגרעיני בקוריאה הצפונית, והאיומים ששיגרה לעבר ארה"ב, כי: "כל איום על ארה"ב, אחת מהטריטוריות שלה או בנות בריתה, יוביל לתגובה צבאית נרחבת". הוא הוסיף כי "אנחנו לא שואפים להשמיד את קוריאה הצפונית, אך יש לנו את היכולת לעשות זאת".ביום ראשון בבוקר אישרה קוריאה הצפונית כי ביצעה בהצלחה ניסוי גרעיני בפצצת מימן. בהודעה בערוץ הטלוויזיה הרשמי של הדיקטטורה המבודדת נמסר כי המדינה מסוגלת להרכיב את פצצת המימן על ראשי נפץ של טילים בין-יבשתיים. כתוצאה מהניסוי, הורגשה רעידת אדמה בעוצמה של 6.3 במחוז קילז'וף באזור הממוקם בסמוך למתחם אתר ניסויים גרעיניים בשם פונג-רי. עוצמת הפיצוץ עמדה על כ-120 קילו טון, פי שמונה מעוצמתה של "ילד קטן" - פצצת האטום שהוטלה על הירושימה ב-1945.