היועץ המשפטי לממשלה, אביחי מנדלבליט, הדף היום (שלישי) את הביקורת נגד אופן התנהלותו בפרשיות הנוגעות לראש הממשלה. בדברים שנשא בוועידת המשפט של לשכת עורכי הדין, אמר מנדלבליט כי "אכיפת החוק אינה עניין פוליטי", והבהיר כי האינטרס הציבורי הוא היחיד שניצב לנגד עיניו."השיקולים היחידים הם השיקול הראיתי והאינטרס הציבורי. השאלה שתישאל על חקירות אישי ציבור אם יש מספיק ראיות להגשת כתב אישום שמגישים את האינטרס הציבורי", אמר מנדלבליט בנוגע לחקירות. היועץ המשפטי לממשלה נמנע מלהתייחס ישירות להפגנות שנערכות בסביבת ביתו מדי שבת.בשבוע שעבר הודיע מנדלבליט לבג"ץ כי חקירת תיק המעונות של ראש הממשלה נמצאת בישורה האחרונה שלה, בתגובה לעתירה שהוגשה בנוגע לזמן הטיפול הארוך לכאורה בפרשה. בתגובה לעתירה, גוללה המדינה את לוח הזמנים של הטיפול בתיק והסבירה כי לאחר בחינה אצל מנדלבליט, הועברו החומרים להשלמה נקודתית.במוצאי השבת האחרונה הפגינו כ-1,300 בני אדם בכיכר גורן שבפתח תקווה, סמוך לביתו של מנדלבליט, במחאה על הסחבת שהוא נוקט לטענתם בחקירת פרשות הקשורות בראש הממשלה. ההפגנה הערב הוגבלה ל-500 משתתפים לפי החלטת בג”ץ, והמשטרה הפנתה את שאר המפגינים למעגל תנועה סמוך.פרקליט המדינה, שי ניצן, דיבר אף הוא בוועידה היום על חקירות נתניהו והדגיש כי הפרקליטות עושה כל מאמץ על מנת שאישי ציבור לא יימלטו מדין. "מי שייתפס ויורשע - ייכנס לכלא, יורחק מהאווירה הציבורית ויוטל עליו קלון", הבהיר ניצן.ניצן הסביר כי הוא אינו יכול להתייחס ישירות לחקירות סביב נתניהו, אך הבטיח כי הפרשות שבהן מעורב ראש הממשלה נחקרות ביסודיות. "מעבודתי עם היועץ המשפטי לממשלה במשך 20 שנה, אני יכול לומר לכם שהשיקול היחיד העומד לנגד עיניו הוא חקר האמת", הוסיף פרקליט המדינה.על ההפגנות השבועיות הנערכות בפתח תקווה, בסביבת ביתו של היועץ המשפטי, אמר ניצן: "חופש ההפגנה הוא זכות בסיסית. אנשים הדורשים שלטון חוק חייבים לקיים את החוק בעצמם. אני שומע מגורמים פוליטיים ואחרים קריאות לקבל החלטה עכשיו. כניעה ללחץ לפני שהחקירה מוצתה ונשמעו כל העדים תהיה מעילה בתפקידנו. לכן, אסור שהקריאות בעד או נגד ישפיעו עלינו. תנו לנו למלא את תפקידנו".