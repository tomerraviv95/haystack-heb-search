נשיא לבנון מישל עאון האשים הערב (חמישי) את ישראל בתקיפה האחרונה המיוחסת לה בשטח סוריה. בנאום שנשא בעצרת הכללית של האו''ם אמר כי ישראל נוטה תמיד לדרך האלימות ולפתרונות צבאיים, לבנון מכירה זה מכבר את התופעה הזאת. ישראל עושה זאת כבר שבעים שנה ואינה מתכוונת להפסיק. הוא הוסיף כי ישראל ממשיכה להפר את הריבונות הלבנונית, כמו גם את החלטת מועצת הביטחון 1701, ולראייה, לדבריו, מפעילה אמצעי ריגול בתוך שטח לבנון.הנשיא עאון הוסיף כי לבנון נושאת באחריותם של יותר מחצי מיליון מהגרים פלסטינים שגורשו ממולדתם וכי ארגון האונר"א עלול לקרוס כלכלית. הוא הוסיף כי אין באופק שום מאמץ רציני של האו"ם או של מועצת הביטחון לממש את פתרון שתי המדינות. לדבריו, כל הקהילה הבינלאומית עומדת חסרת אונים ואינה מסוגלת לגרום לישראל להפסיק לבנות בהתנחלויות. "ישראל לא תוכל לתקן את הפשע של גירוש הפלסטינים ממולדתם בכך שתכפה על לבנון ליישב אותם בשטחה, אלא רק אם תממש את זכות השיבה של הפלסטינים", אמר.הנשיא הלבנוני התייחס גם למלחמת האזרחים שמתחוללת בסוריה ואמר כי המשטר הסורי כבר הצליח להשתלט בחזרה על 85% משטחי סוריה ובכן התאפשר לפליטים הסורים לשוב למדינתם. הוא הוסיף כי ללבנון אין את המשאבים והיכולות לשאת את אותם מהגרים תחת תנאים סבירים ושלבנון היא מדינה קטנה שסובלת מבעיות כלכליות.