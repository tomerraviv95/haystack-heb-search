איש עסקים המקורב לשר האנרגיה יובל שטייניץ ויועצו לשעבר נחקרו הבוקר (ראשון) ביחידת להב 433 של המשטרה בפרשת הצוללות. הראשון הוא איש ליכוד המקורב גם לדוד שרן, לשעבר ראש לשכת ראש הממשלה בנימין נתניהו העצור במסגרת תיק 3000, והשני שימש יועצו של שטייניץ בעת שהיה שר האוצר. השניים שוחררו לבסוף לבתיהם בתנאים מגבילים. איש העסקים נחקר בעקבות עדויות של אנשים המקורבים לשטייניץ, שנעצרו ונחקרו בימים האחרונים בחשד לקבלת שוחד מעד המדינה מיקי גנור תמורת קידום עסקה למכירת כלי שליט לאבטחת אסדות גז מטינסקרופ – התאגיד הגרמני שאותו ייצג גנור.היועץ לשעבר נעצר בעקבות עדות גנור בחשד למעורבות בפרשה. הוא עזב את לשכתו של שטייניץ לפני כשש שנים לתפקיד בכיר קרן השקעות.בשבוע שעבר נעצרו בחשד למעורבות בפרשה, השר לשעבר מודי זנדברג, וכן תת-אלוף (במילואים) שי ברוש, מפקד שייטת 13 לשעבר. ביום רביעי שוחררו השניים למעצר בית, וזנדברג הורחק ל-30 ימים ממשרדי קרן היסוד, שבראשה הוא עומד. עצור אחר בפרשה, רמי טייב, יועצו של שטייניץ, שוחרר גם הוא למעצר בית.עצור נוסף, עורך הדין דב הירש, שנחקר בחשד שתיווך בין טייב וגנור, שוחרר ביום שני שעבר לאחר שעומת עם טייב, ובמשטרה נוטים לקבל את גרסתו. לפי הירש, טייב העביר לו צ'ק שהיה רשום על שמו של גנור, בתמורה לייצוג משפטי שאינו קשור לפרשה, וזו הסיבה שמעולם לא תועדו העברות כספים בין גנור לטייב.היועץ האסטרטגי נתי מור, שנעצר בשבוע שעבר, שוחרר היום למעצר בית של חמישה ימים.  מור חשוד כי תיווך לשוחד בין עד המדינה, מיקי גנור, לעובדי ציבור. שופטת בית משפט השלום בראשון לציון עינת רון ציינה בהחלטתה בשבוע שעבר כי חלו התפתחויות משמעותיות בחקירתו של מור, כמו גם של חשודים אחרים. לדבריה, "יש בהתפתחויות בכדי לחזק את החשדות נגד החשוד - חלקן מהעת האחרונה". 