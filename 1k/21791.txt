צה"ל נקט שורה של צעדי ענישה בעקבות אירוע גניבת הנשק מבסיס שדה תימן שבנגב - כך הותר היום (ראשון) לפרסום. הרמטכ"ל, גדי איזנקוט, נזף נזיפה פיקודית במפקד חטיבת גבעתי בזמן הגניבה בחודש מאי האחרון, אל"מ ירון פינקלמן, וגם בסגנו. מלבד אליהם, ננזפו עוד שלושה קציני מטה על ידי מפקד פיקוד הדרום ומפקד אוגדה 163. קצין בדרגת רס"ן ונגד בדרגת רס"מ הודחו מתפקידם.בחודשים האחרונים פעלה ועדת חקירה משותפת של המשטרה, שב"כ והמשטרה הצבאית כדי לברר את נסיבות האירוע, שבו נגנבו מהבסיס 33 כלי נשק השייכים לחטיבת גבעתי. החקירה העלתה כי חיילים ואנשי קבע לא היו מעורבים בגניבה, ומי שביצע אותה היו קבלנים שביצעו עבודות שיפוץ בנשקיות בבסיס, ופעלו בשירות משפחות פשע.הרמטכ"ל איזנקוט הגדיר את הגניבה "אירוע חמור מאוד". דובר צה"ל, תת אלוף רונן מנליס, אמר בעקבות פרסום המסקנות היום כי "האנשים שהיו אחראים על שגרת יחידת מחסני החירום לא פעולה בנורמה הנדרשת. כך גם קציני המטה והקצינים הבכירים בחטיבת גבעתי, שהיו צריכים לוודא את הדברים בצורה טובה יותר".המשטרה כבר ביצעה מעצרים של מעורבים בגניבה, בהם חברים במשפחות פשע, שהועסקו על ידי חברת משנה לקבלן שזכה במכרז משרד הביטחון לביצוע העבודות בבסיס. למרות זאת, כמחצית מכלי הנשק לא אותרו עד היום. בצה"ל אומרים כי עובדי הקבלן הגיעו לבסיס, ניסרו את מנעולי הנשקיה, גנבו את כלי הנשק ואז התקינו במקום מנעולים בעלי מראה וצבע זהה לאלה שנוסרו. בימים אלה עורך הצבא תהליך שיפוץ של כל מחסני החירום והנשקיות של צה"ל בעלות של כ-50 מיליון שקלים. בעקבות גניבת הנשק, חל שינוי בהנחיות לקליטת קבלנים, ומעתה כל עבודה בתוך בסיסי צה"ל תצריך סיווג. קבלנים יידרשו להעביר את שמות הפועלים שיישלחו לביצוע העבודות ואלה יאושרו על ידי מערכת הביטחון. בצה"ל ציינו כי נקבע סטנדרט אבטחה לנשקיות וישנה כוונה לצמצם את מספרן בעתיד.