חברתי דניאלה, מנויה של סלקום TV מזה כמה שנים, הזמינה טכנאי לביתה לפני כמה שבועות כדי להעביר את הממיר שבביתה מנקודה אחת לאחרת. הטכנאי הגיע כפי שנקבע, והיה חביב ויעיל. למעשה, הוא יצא מגדרו כדי לפתור את הבעיה, ואפילו תיקן עוד כמה תקלות על הדרך.כשסיים את העבודה, התייעצה עמו דניאלה גם לגבי הטלפונים שבביתה, והוא הציע לתת לה איזשהו רכיב ("מפצל"), שיאפשר לה לחבר את הממיר לשני טלפונים ולא רק לאחד, ולצורך זה ליוותה אותו למכונית. ואז סיפר לה הטכנאי, שהמכונית שלו אינה מכונית חברה, אלא המכונית הפרטית שלו. וגם הציוד שעמו הוא עובד, ואותו הוא מעניק ללקוחות - לבד מהממירים עצמם - הוא ציוד שהוא רוכש על חשבונו, באלפי שקלים.כשניסתה להבין איך זה יכול להיות, הוא סיפר שלמרות שהוא טכנאי שמייצג את סלקום, הוא לא עובד של החברה. מתברר, שהטכנאי מגיש לחברה "חשבוניות". זאת אומרת, למרות שהוא עובד יום-יום, משמונה בבוקר עד שש אחר הצהריים, רק עבור סלקום, הוא לא עובד שלה. וזה לא נגמר בזה. הטכנאי הוא לא עובד של אף אחד. הוא עצמאי, ומוציא חשבוניות לחברת הקבלן שממנה סלקום שוכרת את שירותי הטכנאות. במילים אחרות, למרות שאין כל הצדקה לכך שיועסק כעצמאי - הרי, הוא לא עובד מול כמה לקוחות - לחברת הקבלן נוח יותר לשכור ממנו שירותים, וסלקום מצדה עוצמת עיניים.המשמעות: לטכנאי אין כל הגנות כעובד וגם אין לו בכלל הטבות סוציאליות. "אם אני חולה, רוצה יום חופש, או האוטו במוסך - זה על חשבון המשכורת. אין לי שום גיבוי. פנסיה? אני לא בטוח שיש לי", הסביר. "לביטוח לאומי אני משלם לבד, מכסי, יותר מ-1,000 שקל בחודש (עצמאים משלמים יותר לביטוח הלאומי, בהשוואה לשכירים - ה"ו)", הוסיף הטכנאי, ששכרו החודשי, לדבריו, נע בין 10,000 שקל ל-15,000 שקל - שמהם נותרים לו רק 8,000-6,000 שקל נטו בחודש.חנות של סלקום. הטכנאי נוסע במכונית פרטית (צילום: ליאור מזרחי, פלאש 90)את התשלום עצמו הוא מקבל פר טיפול בתקלה, ולכן עד שהיא לא נפתרת, הוא לא יכול להמשיך הלאה, לכתובת הבאה. ואם הלקוחות מתלוננים עליו - אז לטענתו, הקנס שמשיתה סלקום על חברת הקבלן, פשוט עובר אליו, ויורד לו מהמשכורת. הנוהג הזה, אגב, היה לא חוקי לו הטכנאי היה שכיר.כמובן שאפשר לפטר אותו ללא כל התראה מוקדמת, בהינף טלפון. "לפני כמה זמן היתה ירידה בלחץ העבודה, ורצו לקצץ 50 טכנאים. ברגע אחד, פשוט חתכו 50". לפי דיווחיו של הטכנאי, סלקום נעזרת בכ-200 טכנאים, ש"מועסקים" בידי ארבע חברות קבלן שונות."אני משלמת רק 160 שקל בחודש על חבילת הטריפל. אבל עכשיו אני מבינה שיש מצב שמישהו לאורך הדרך, משלם את המחיר של המחיר הזול", אמרה לי דניאלה. אבל בדיקה שערכנו בארבע חברות התקשורת שמספקות שירותי טלוויזיה - סלקום, פרטנר (שרק באחרונה השיקה את פרטנר TV, שדומה במתכונתה ובמחיר לשירות של סלקום), yes ו-HOT - מעלה שזה לא בהכרח קשור למחיר החבילה. בעוד סלקום ו-HOT, שאינה מציעה חבילות זולות במיוחד, שוכרות את שירותי הטכנאות מחברות אחרות (מיקור חוץ), הרי שלדברי פרטנר ו-yes, מרבית הטכנאים שלהם הם עובדי החברה. ב-yes התחייבו לכך ש-90% מהטכנאים הם עובדי החברה, ומפרטנר נמסר ש"בעיקרון הטכנאים הם שלנו, ולעיתים אנחנו מתגברים את השירות עם טכנאים חיצוניים".חברת התקשורת "החלוצה" בתחום היא HOT, שכבר ב-2013 העבירה כ-200 טכנאים לחברות קבלן - וכך למעשה שברה את ההתאגדות שלהם בארגון "כוח לעובדים". בהתחלה הטכנאים הועסקו כשכירים בחברות הקבלן, אבל לפי עמי וטורי, ממייסדי "כוח לעובדים", בהמשך הם הועברו למתכונת העוד יותר נצלנית: העסקתם דרך חברות קבלן, כפרילנסרים. "התחלנו להקים ועד עובדים חדש בחברת הקבלן, תאט, אבל עד שבית הדין לעבודה הגיב לבקשה שלנו להכיר בוועד כיציג, עברה כמעט שנה. העובדים נשברו, ובחברה שכנעו עוד ועוד מהם לעבור להיות פרילנסרים. זה היה ברמה שאומרים לאנשים - 'ניתן לך הלוואה לרכישת אוטו, אם תעבוד רק אצלי'. חברות אחרות ראו ולמדו. למעסיק זה מאוד כדאי. בטווח הארוך, זה חיסכון משמעותי בעלויות".כמה כסף חוסך המעסיק? לא מעט. עבור שכר ברוטו של 10,000 שקל לעובד, למשל, על המעסיק להוסיף 2,000 שקל נוספים מכסו על הפרשות סוציאליות - 20% מהשכר. אבל הבונוס הגדול בתצורת ההעסקה הזו הוא הגמישות הניהולית - היכולת "לפטר" ולגייס בכל עת - וחוסר המחויבות לעובד, בכל רמה שהיא. פיצויי פיטורים? אין דבר כזה. עובד שמפוטר גם אינו יכול אחר כך לקבל דמי אבטלה מהביטוח הלאומי, שהרי רשמית הוא אינו שכיר.לחברות מדיה ותקשורת קל לפטור עצמן מאחריות ולומר - כפי שאכן HOT וסלקום אומרות - זה לא אנחנו שמעסיקות, אלא "החברות המתמחות" (כלומר, חברות הקבלן). אבל לו מדובר היה בחברת שמירה, ניקיון אבטחה או הסעדה, אז המצב היה אחר, שכן על חברות אלה מוחל "החוק להגברת האכיפה". החוק הזה, שחוקק ב-2011, קובע שחברות נושאות באחריות גם לתנאי ההעסקה של עובדי הקבלן שלהן, מה שאומר שאם עובדי הקבלן מנוצלים, גם הן אחראיות לכך. בכל זאת, הסיפור של הטכנאים מורכב יותר, שהרי הם לא באמת "מועסקים" בידי חברות קבלן, אלא רק מספקים להן שירות.הפגנות עובדי HOT על הכוונה להעביר אותם למיקור חוץ ב-2013 (צילום: פלאש 90)וזו בדיוק הסיבה שצורת ההעסקה הזו כל כך רווחת - ורואים אותה לא רק בתחום הטכנאות, אלא גם בגופי מדיה (עיתונאים, צלמים, עורכים), מוסדות בריאות ועוד. המעסיק גם חומק לרוב מהחוק, שכן אין כיום חוק שקובע מראש שהוא חייב להעסיק כשכיר עובד זה או אחר, ורק במקרים מעטים הוא נתבע בדיעבד בבתי הדין לעבודה. ישנם גם מקרים שבהם העובדים עצמם מעדיפים לעבוד כפרילנסרים מול מעסיקים, אם מובטח להם שכר גבוה יותר בהשוואה למצב שבו היו מועסקים כשכירים. זה גם בדרך כלל הטיעון שמשמיעים מעסיקים שכן נתבעים בבתי הדין. משהו בנוסח - "זה לא אני, זה הוא". כך או כך, הגבול בין מצבים שבהם לגיטימי להעסיק עובדים כפרילנסרים (למשל, כשהם עובדים מול לקוחות נוספים), ומצבים שאינם לגיטימיים הוא אפור."המצב הזה, שבו עובדים גם מוצאים לחברות קבלן וגם עובדים כפרילנסרים הוא חטא על פשע", אומר עו"ד דידי לופו, מומחה לדיני עבודה שליווה כמה מאבקים חברתיים בשנים האחרונות. "לכאורה, חברות התקשורת לא עשו כאן משהו לא חוקי. אבל אם יתברר שאותן חברות קבלן, שנמצאות בתווך, הן רק צינור להעברת התשלום לטכנאים, אז יש עילה לתביעת הכרה ביחסי עובד-מעביד. זו פשוט דרך נוחה להתחמק מאחריות".איך אפשר לפתור את הבעיה הזו?"היא תיפתר רק אם יהיו סנקציות כלכליות על מעסיקים כאלה. מה שאני מציע הוא, שיהיה מנגנון שלפיו בכל התקשרות של חברה עם עובד עצמאי, בית המשפט יצטרך לאשר מראש שהיא על דעת שני הצדדים ואינה נצלנית".בסלקום הסבירו ש"החברה מסתייעת כמו כל הגופים במשק (לרבות המדינה עצמה) בשירותי מיקור חוץ הניתנים על ידי חברות מתמחות. בחלק מהמקרים מסתייעת סלקום בחברות מתמחות לצורך תגבור כמו למשל בעונת הקיץ בשל מעברי דירות. שיטת התגמול של קבלני המשנה מעניקה תגמול נוסף כדי להבטיח התקנה איכותית בסטנדרטים הגבוהים שהצבנו לקבלני המשנה. סלקום מוודאת כי ההתקשרויות עם החברות המתמחות יכללו התחייבות של החברות להעסיק את עובדיהם בהתאם לכל דין, וכן דואגת כי ההסכמים יבוצעו בתנאים הוגנים, שיאפשרו מתן תנאים הוגנים לעובדי החברות".מ-HOT נמסר כי "הטכנאים מועסקים באמצעות חברת שירות מתמחה, תנאי השכר נקבעים על ידה".