פנינה ירדן, אמו של אורון ירדן, התייחסה היום (חמישי) לראשונה להחלטת ועדת השחרורים לקצר את עונשו של רוצח בנה, צבי גור, לאחר ריצוי 37 שנות מאסר מתוך 45 השנים שנגזרו עליו. בראיון לליאת רגב בתכנית "בחצי היום" בכאן רשת ב' אמרה האם "אנחנו כבר עייפים מצבי גור, כבר לא רוצים לשמוע את השם שלו. מבחינתנו הוא כבר מת מזמן"."אמרו לי שישחררו אותו בספטמבר, אבל לא ידעתי איזה תאריך", סיפרה האם. "שאלו אותי אם אני רוצה לנסות להתנגד. אמרתי שכבר אין לי כח אחרי כל השנים האלה להתעסק עם זה יותר. אני לא בריאה, הילדים שלי בחו"ל. כנראה שהם ישחררו אותו, לקחתי את זה בחשבון. אבל מה אני אעשה? הילדים שלי לא רוצים להתעסק בזה כבר".היא הביעה תסכול רב מהתנהלות המדינה בפרשה. "אם הממשלה מחליטה שצריך לשחרר אותו אז זה כבר לא הבעיה שלי זה הבעיה שלהם. מה לעשות? אם אין לנו גזר דין מוות במדינה הזאת למישהו שהורג ילדים קטנים, אז זו הבעיה של המדינה, לא הבעיה של משפחת ירדן".ועדת השחרורים החליטה לשחרר את גור בתום ריצוי 37 שנות מאסר - שמונה שנים פחות מהעונש שנגזר עליו. הפרקליטות ביקשה עיכוב ביצוע עד ליום רביעי על מנת לבחון בזמן זה אם לערער על ההחלטה.זאת הפעם השנייה שהרוצח עומד בפני ועדת השיחרורים. בקשתו הקודמת לקצר את עונשו נדחתה. אך להבדיל מהפעם הקודמת, עמדת משפחת הקורבן לא ניתנה ובני משפחתו לא הציגו לוועדת השחרורים מכתב בשל רצונם להפסיק לעסוק בסוגיה הכואבת.רצח ירדן הייתה פרשת חטיפת הילד הראשונה בישראל. ירדן, ילד בן שמונה מסביון, עלה ב-8 ביוני 1980 למכונית עם נהג לא מוכר לו, ומאוחר יותר קיבלו הוריו דרישת כופר. הם הונחו לשלם עם כסף מסומן, על מנת לאתר את החשודים בחטיפה. הכופר נלקח על ידי אלמוני באישון לילה, כשהוא הצליח להתחמק מנוכחות משטרתית במקום, אולם גם לאחר מכן ירדן לא שוחרר. בסופו של דבר נתפס גור, אמן העוסק בציור בן 33 מנתניה, לאחר שהפקיד כמה מהשטרות המסומנים בבנק בעיר רחובות. בחקירתו הודה כי הילד נחנק למוות במכוניותו. בית המשפט המחוזי בתל אביב גזר עליו מאסר עולם על רצח וכן 36 שנות מאסר על החטיפה. עונשו נקצב ל-45 שנים.