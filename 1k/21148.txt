ארצות-הברית הטיסה לפנות בוקר (ראשון) שני מפציצים על-קוליים מעל חצי האי הקוריאני, במפגן עוצמה שנועד להוות תגובה לניסוי שביצעה שלשום קוריאה הצפונית, בו שיגרה טיל בליסטי בין-יבשתי. המפציצים המריאו מבסיס הצבא האמריקני בגואם, ולוו על-ידי מטוסי קרב יפניים ודרום-קוראיניים. שגרירת ארצות-הברית באו"ם, ניקי היילי, צייצה היום בדף הטוויטר שלה כי ארצה "סיימה לדבר" על קוריאה הצפונית, ש"אינה רק בעיה של האמריקנים". היא דחקה ביפן ובקוריאה הדרומית להגביר את הלחץ על פיונגיאנג וקראה למציאת פתרון בינלאומי לסוגיה. סין, בת-הברית הקרובה ביותר של קוריאה הצפונית, אמרה כי היא מתנגדת לניסוי השיגור בטיל, שאותה כינתה "הפרה של החלטת מועצת הביטחון של האו"ם". עם זאת, בייג'ינג נמנעה עד-כה מלנקוט בצעד משמעותי נגד קוריאה הצפונית ולאחר הניסוי האחרון של פיונגיאנג, קראה לצדדים לנהוג בזהירות, על-מנת למנוע הסלמה.ביום שישי האחרון טענה פיונגיאנג כי היא ביצעה בהצלחה ניסוי שיגור בטיל בליסטי בין-יבשתי. לדבריה, הניסוי מוכיח כי למדינה יש את היכולת לפגוע באדמת ארצות-הברית. 