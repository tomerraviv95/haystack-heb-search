מפכ"ל המשטרה רוני אלשיך נתן היום (חמישי) הצהרה מרחבת הכותל בנוגע להחלטת הממשלה להסיר את גלאי המתכות ואמצעי האבטחה הנוספים מהר הבית. בדבריו העביר ביקורת מרומזת על ההחלטה של ראש הממשלה בנימין נתניהו, ואמר כי הוא מקבל אותה בהכנעה. פעילי ימין קטעו את דבריו, שחודשו כעבור זמן קצר."שלשום התקבלה ההחלטה להסיר את גלאי המתכות וכך גם את שאר האמצעים, ואתמול בלילה השלימה העירייה את פירוק התשתיות, המצלמות וגלאי המתכות, כי הן חסרות ערך כרגע", אמר אלשיך. "האחריות לשלומם של היהודים והמוסלמים בהר הבית היא של המשטרה ואנחנו כפופים לדרג מדיני.במהלך הצהרתו, רמז אלשיך גם על שר החינוך, נפתלי בנט, כשאמר: "אני לא מדליף מהקבינט ולא מתחבא מאחורי אף גורם. אנחנו אומרים את דעתנו, אבל בסופו של דבר ממלאים את החלטות הדרג המדיני. לא אעסוק בשאלה אם זה היה נכון או לא נכון לשים את גלאי המתכות".לדברי אלשיך, למשטרה ניתנו "הרבה אמצעים" לממש את תפיסת הביטחון שלה, אך הוא סירב לפרט מעבר לכך. "מגנומטר לא יכול להיות האמצעי לאבטחת הר הבית. המהלכים שאנחנו עושים יתנו ביטחון הרבה יותר משמעותי וזה ייבנה לאורך מספר חודשים וייעשה בהדרגה", אמר. הוא קרא לכולם שלא לנהוג באלימות והצר שקיימת "תחרות בקרב גורמים איסלאמיים להיות קיצוניים".פעיל הימין איתמר בן גביר וח"כ לשעבר מיכאל בן ארי התפרצו לדבריו של אלשיך, בטענה כי המהלכים האחרונים מעידים על התקפלות בפני הציבור הפלסטיני. בעקבות כך החליט המפכ"ל להפסיק את הצהרתו, שחודשה כעבור זמן קצר. הוא הוסיף כי המשטרה תדע "לעצב את המציאות מחדש, זה תפקידנו. נעשה זאת בחוכמה. יש שוטרים מאוד נחושים".מוקדם יותר היום, אמר מפקד מחוז ירושלים במשטרה, ניצב יורם הלוי, כי "אנו צופים שמחר יגיעו הרבה מאוד מתפללים להר הבית ויהיו קריאות של שמחה". הלוי הזהיר מפני ניסיונות לפרועת מצד ציבור המתפללים: "יהיו כאלו שינסו לפגוע בשוטרים או אזרחים. אל תנסו אותנו מחר ושלא יהיו מופתעים אם יהיו נפגעים בצד השני. אני קורא להנהגה מהצד השני לפעול להרגעת הרוחות".היערכות המשטרה מגיעה על-רקע החלטת ממשלת ישראל להסיר את כלל אמצעי האבטחה באזור הר-היבת, מתוך כוונה להחזיר את הסדר ולמנוע הסלמה ומשבר ביחסים עם ירדן. המופתי של ירושלים, מוחמד חוסיין, הודיע הבוקר כי מבחינתו, משבר הר-הבית הסתיים: "המצב חזר לקדמותו, אנחנו נתפלל באל-אקצא", אמר במסיבת עיתונאים בירושלים. גם ראשי הווקף צפויים לפרסם את החלטתם אם לאפשר את קיום התפילות עוד היום בתוך אל-אקצא.יו"ר הרשות הפלסטיני אבו מאזן ערך הבוקר כינוס עם חברי ההנהגה הפלסטינית ברמאללה, ובו אמר: "קיבלנו עדכונים מהמופתי ומבכירי הדת ואנחנו יכולים לבשר שתפילות הצהריים היום יהיו בתוך אל-אקצא. זה ניצחון גדול". הוא הוסיף כי שוחח אמש עם מלך ירדן עבדאללה והשניים קבעו לעקוב אחר ההתפתחויות בירושלים ולפעול בתאום. לדבריו, "קיימתי מגעים עם מנהיגים נוספים בהם (נשיא מצרים) סיסי. נעקוב צעד צעד אחר המצב, הסיפור לא נגמר. אנחנו מייחסים חשיבות למה שיקרה באו"ם בשנה הקרובה, מקווה שנוכל לגרוף הישגים".