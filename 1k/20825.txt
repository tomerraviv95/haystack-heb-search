תשעה מפגינים נעצרו בהפגנת האלפים הערב (חמישי) מול קרית הממשלה בתל אביב במחאה על האפליה המתמשכת כלפי קהילת הלהט"ב בכל סוגיות דיני המשפחה.במהלך ההפגנה חסמו האלפים את רחוב קפלן. חרף דרישת המשטרה, המפגינים סירבו לפנות את הכביש ולעלות למדרכה והם התעמתו עם השוטרים.המפגינים נעצרו לטענת המשטרה בגין הפרת הסדר הציבורי, השתתפות בהפגנה בלתי חוקית והעלבת עובד ציבור.בין המפגינים: זוגות חד מינים, חברי הקהילה הגאה ותומכיה. המפגינים נשאו שלטים: "אנחנו לא אזרחים סוג ב'", ו"מילואים - כן, ילדים - לא". על הבמה נאמו הורים מקהילת הלהט"ב והופיעו דנה אינטרנשינל והראל סקעת.יו"ר האגודה למען הלהט"ב, חן אריאלי, נאמה על הבמה ואמרה: "אנחנו ראויים וראויות להיות הורים, ולהקים משפחות מלאות אהבה וגאווה. נמשיך להאבק למען הזכיות שלנו. במאבק משפטי, במאבק פוליטי, במאבק ציבורי, וכאן - ברחובות".נועה אברון, האישה הראשונה בישראל שרשמה את שמות שתי אמהותיה אביבה ויהודית בתעודת הזהות, בכתה בהתרגשות על הבמה: "כשהן הביאו אותי לעולם הבית הפך לתא משפחתי חם. אנחנו גרות בקריית אונו, מטיילות צוחקות וגם רבות כמו בכל משפחה. יש תמיכה מלאה והרבה אהבה. למה המדינה שלי חושבת אחרת?".