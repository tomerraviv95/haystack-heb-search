כשלושה שבועות לפני סיומו הרשמי של הקיץ (למרות שכנראה שניפרד מהחום מאוחר יותר) חוגגת המוסיקה הישראלית את זמן הפסטיבלים!אז לאיזה פסטיבל אתם הולכים? ליריד חוצות היוצר בירושלים שמתקיים עכשיו? לפסטיבל הכליזמרים בצפת? אולי לפסטיבל ערד שמנסה להתאושש כבר הרבה שנים? אולי לפסטיבל הג'אז באילת? או התימניאדה (גם באילת)? או לפסטיבל אחר?כמי שנמנע, בדרך כלל, לבקר בפסטיבלים המוניים, אני מביט בהשתאות על ההמונים שמחליטים לעזוב בתים קרירים ונוחים, להיכנס לרכב הקטן והחם, להיקלע לפקקי תנועה גדולים, לבקר באיזה שהוא פסטיבל, ולהזדחל בפקקים חזרה הביתה (או לשלם המון כסף על לינה באזור. המלונות והצימרים יודעים היטב לנצל את ההזדמנות). אז למה זה קורה? למה מאות אלפי ישראלים עושים את זה? מפיקי ויוזמי הפסטיבלים השונים מנסים למכור לנו שהכול בהם "מיוחד" או "חד פעמי". ביריד חוצות היוצר בירושלים, למשל, שהוא גם יריד אומנות מכל העולם, החליטו שלכל מופע מרכזי יוזמן אורח (שחוק אבל תמיד עובד).  לפסטיבל הג'אז באילת מגיעים אורחים מחו"ל וגם "הופעות חד פעמיות" שיגרמו  לאוהבי הג'אז להגיע לעיר החמה. מי שיגיע לפסטיבל הכליזמרים בצפת יקבל מנה אין סופית של מוסיקה יהודית. וכך, בעצם כמעט בכל פסטיבל.מה שעוד מביא קהל לפסטיבלים הוא, כנראה, תחושת ה"ביחד". קבוצה גדולה של אנשים שאוהבת את אותו סוג מוסיקה, ויכולה להתכנס באותו מקום, באווירה שונה ואחרת, וליהנות מחוויה משותפת. אז מה אם יש פקקים בדרך? אז מה אם ייקח להם חמש שעות לחזור הביתה?  העיקר שהם יכולים להכריז בגאון "הייתי בפסטיבל"!!!  אגב, לחלק מהפסטיבלים יש גם ערך חברתי: הם ללא תשלום, ומיועדים לחזק את העסקים בכמה ערי שדה, כמו, למשל, פסטיבל המחולות בכרמיאל שהסתיים, או פסטיבלים בצפת ובערד. בחלק מהפסטיבלים מוקדשת מחשבה גדולה, כדי להביא את המיוחד ואת האחר לקהל שמגיע, והאומנים מתמסרים. בפסטיבלים אחרים, עבור לא מעט  אומנים ההופעה היא לא יותר ממופע  מוזמן, כמו הופעות רבות שבהן הם משתתפים. אני, כאמור,  לא נוהג ללכת לפסטיבלים. אני מודה שלפסטיבל המחול בכרמיאל ולפסטיבל הכליזמרים בצפת מעולם לא הגעתי. כך גם  לפסטיבל הג'אז באילת. לפסטיבל ערד הגעתי בימי הזוהר, ושוב אחרי כמה שנים אבל רק במסגרת עבודתי. אבל אני דווקא מקפיד לבקר פעם בשנה  ביריד חוצות היוצר בירושלים. אני מתגבר על הרתיעה מהצפיפות והחום, מסתובב ביריד, מגיע לבמה המרכזית, ומרגיש סיפוק שחלק גדול מהקהל, שמורכב ממשפחות שלמות וציבור דתי גדול (שלא רגיל לבוא למופעים דומים בשאר ימות השנה), יכול לצפות במופע גדול ומושקע, ממש כמו כולם. וזה קורה, מן הסתם, גם בלא מעט מהפסטיבלים האחרים, ועל כך אני מברך. אז למי שהולך - בהצלחה עם הפקקים והצפיפות. אני מקווה שתיהנו בכל פסטיבל שאליו אתם הולכים!ואם במקרה פיספסתם  את פסטיבלי חודש אוגוסט – אני רוצה להרגיע אתכם – בסוכות תקבלו את אותו הדבר – במנה מרוכזת הרבה יותר. ראו – הוזהרתם!