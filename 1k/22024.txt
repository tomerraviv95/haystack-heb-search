שר הביטחון אביגדור ליברמן התייחס הבוקר (ראשון) לנושא החיילים והאזרחים המוחזקים ברצועת עזה, על רקע התפטרותו של אלוף משנה (במיל') ליאור לוטן, מתאם השבויים והנעדרים במשרד ראש הממשלה, אחרי שלוש שנים. לדבריו, שחרור מאות אסירים תמורת השבויים והגופות הוא בבחינת שגיאה ביטחונית."אני מבקש להודות לליאור לוטן על עבודתו המסורה, מחויבותו ומאמציו", אמר ליברמן בפתח דבריו. "אני מקבל בהבנה ובאהבה את הביקורת של משפחות גולדין ושאול, וממשיך להיות מחויב באופן אישי להשבתם לישראל של הדר ואורון ושל אזרחינו המוחזקים ברצועת עזה בניגוד לדין הבינלאומי. אני רואה בכך חשיבות ערכית ומוסרית עליונה, בראש ובראשונה כלפי המשפחות, וכלפי צה"ל ומדינת ישראל"."עם זאת", אמר שר הביטחון, "אסור לנו לחזור על הטעות בעסקת שליט. באותה עסקה שוחררו 1,027 מחבלים, בהם רוצחים ומשלחיהם, כולל מחמוד קוואסמה ששוחרר לרצועה ומימן את חטיפת שלושת הנערים, ויחיא סנוואר שמנהיג את חמאס ברצועת עזה. אותו סנוואר שמציב כיום דרישות נוקשות שלא מאפשרות להתקדם לעסקה כלשהי".הוא הוסיף כי המהלך הוביל לדלת מסתובבת שפגעה בביטחון ישראל. "202 ממשוחררי עסקת שליט נעצרו מאז על ידי מערכת הביטחון על מעורבות בטרור, מתוכם 111 עדיין נמצאים בכלא הישראלי; ושבעה ישראלים נרצחו במעורבות ישירה או עקיפה של משוחררי אותה עסקה. לכן לפני מינוי מחליף לליאור לוטן, חשוב לאמץ את דוח שמגר במלואו, ובכך לשרטט גבולות גזרה ברורים למדינת ישראל ולשליחים מטעמה, ובעיקר לעמוד נחושים מול אויבינו, ולהבהיר להם שאין לנו כל כוונה להתפשר על ביטחון עם ישראל".בעקבות ההתפטרות ודבריו של ליברמן הודיעה משפחתו של סגן הדר גולדין, חלל צה"ל שגופתו מוחזקת בידי חמאס מאז מבצע "צוק איתן", כי תקיים מסיבת עיתונאים בהמשך היום ובה תתייחס לאירועים האחרונים.זהבה שאול, אמו של אורון שאול, חלל צה"ל שגופתו מוחזקת על ידי חמאס ברצועת עזה מאז מבצע "צוק איתן", תקפה את ליברמן. "לתפארת מדינת ישראל ששר הביטחון שלה, העומד בראש המערכת הצבאית, מעודד הפקרה של חיילי צה"ל", אמרה. "לצערנו, שר הביטחון לא הפנים עדיין שחוסר המעש בהחזרת חיילי צה"ל, שהגנו על אזרחי המדינה שישבו 50 יום במקלטים, גורמות לרוב הדומם במדינת ישראל לא לשלוח את ילדיהם לשרת ביחידות קרביות".ח"כ מיקי זוהר מהליכוד, שהתעמת עם משפחות שכולות בכנסת באפריל האחרון, דחה את דברי ליברמן. "לא משנים את הכללים בזמן שיש חיילים בשבי", אמר.  "הדרישה של שר הביטחון שלא למנות מתאם איננה לגיטימית, היא משחקת ברגשות משפחות הנעדרים. אני קורא לראש הממשלה ולשר הביטחון לעמוד בהתחייבות ולמנות מתאם קבוע באופן מיידי".