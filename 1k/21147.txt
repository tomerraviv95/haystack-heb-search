נשיא רוסיה ולדימיר פוטין הורה היום (ראשון) לגרש 755 דיפלומטים אמריקנים מארצו עד 1 בספטמבר. הרקע לגירוש הדיפלומטים הוא המתח ביחסי רוסיה-ארה"ב בעקבות חוק סנקציות חדש נגד רוסיה שעבר בקונגרס האמריקאי וכעת ממתין לחתימתו של הנשיא דונלד טראמפ.מוסקבה הודיעה לראשונה על גירוש הדיפלומטים שלשום, אולם לא נקבה במספרם. היא הודיעה כי תשקול גם להפקיע שני מבנים דיפלומטים השייכים לארה"ב. פוטין עצמו אמר הערב כי "חיכינו זמן מה שאולי משהו ישתנה לטובה, אבל אם שופטים את הכל, אם זה ישתנה - הדבר לא יהיה בקרוב". עם זאת, נשיא רוסיה ביקש להרגיע את הרוחות ואמר כי רוסיה עשויה לשקול נקיטת צעדים נוספים נגד ארה"ב, אולם הוא עצמו מתנגד לכך כעת. בראיון לערוץ טלוויזיה רוסי שיבח פוטין דווקא את שיתוף הפעולה בין הארצות ואמר כי שתיהן "משיגות תוצאות על אף המצב הקשה למדי". גורם רשמי בשגרירות ארה"ב במוסקבה אמר כי במקום מועסקים 1,100 דיפלומטים ואנשי צוות, בהם אזרחי ארה"ב ורוסיה. בשבוע שעבר אישר הסנאט ברוב גדול הטלת סנקציות נגד רוסיה, קוריאה הצפונית ואיראן. הטלת הסנקציות היא חלק מהתגובה האמריקאית למסקנות ארגוני המודיעין שלה לפיהן רוסיה התערבה בבחירות לנשיאות ארה"ב, ואמצעי להעניש את מוסקבה על פלישתה לחצי האי קרים ב-2014. ממשל טראמפ התנגד לאישור הצעדים נגד רוסיה בטענה שהדבר יפגע בשיתוף הפעולה עם מוסקבה, אולם ביום שישי הודיע הבית הלבן שהנשיא צפוי לחתום על המהלך.בדצמבר האחרון גירשה ארה"ב 35 סוכני מודיעין רוסים והטילה סנקציות על שתי סוכנויות מודיעין מרכזיות, שלהערכת הבית הלבן התערבו בבחירות לנשיאות ותקפו ארגונים דמוקרטיים. המהלך בוצע בתקופת נשיאותו של ברק אובמה, אחרי היבחרו של טראמפ.