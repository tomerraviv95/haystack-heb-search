היחידה לחקירות הונאה במשטרה חקרה באזהרה את המיליארדר ארנון מילצ'ן בימים האחרונים בלונדון בחשד למתן שוחד לראש הממשלה, בנימין נתניהו, לצורך קידום עסקיו - כך נודע הערב (שלישי). החקירה היא חלק מתיק 1000, המכונה פרשת המתנות, ומסתמכת בין היתר על עדותו של עד המדינה ארי הרו, לשעבר ראש הסגל בלשכת נתניהו.על פי החשד מילצ'ן העביר לנתניהו מתנות בשווי מאות אלפי שקלים במשך שנים. אותן מתנות היו למעשה שוחד עליו קיבל מילצ'ן תמורה לכאורה בקידום עסקיו. בין היתר נבדק אם נתניהו סייע לו בעסקה למכירת ערוץ 10. מילצ'ן כבר מסר עדות בפרשה, אולם זו הפעם הראשונה שהוא נחקר. במסגרת פרשת המתנות מנהלת המשטרה חקירה נגד נתניהו בחשד שקיבל טובות הנאה ומתנות מאנשי עסקים, הבולט שבהם הוא כאמור מילצ'ן. מאז נפתחה החקירה בדצמבר 2016, נחקר ראש הממשלה באזהרה כמה פעמים. בתחילת חודש אוגוסט חתם הרו על הסכם עד מדינה, שבמסגרתו הוא מספק למשטרה פרטים על אודות פרשת המתנות ופרשות נוספות.גורם המקורב לראש הממשלה מסר בתגובה לפרסומים הערב: ״כל ניסיון לייחס גוון לא ראוי לחברות העמוקה ורבת השנים של ראש הממשלה נתניהו עם ארנון מילצ׳ן הוא חסר בסיס וממילא נדון לכישלון. אנו חוזרים ואומרים: לא יהיה כלום כי לא היה כלום״.