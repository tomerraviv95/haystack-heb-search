יו"ר הבית היהודי, נפתלי בנט, אמר היום (ראשון) כי לאור ההתפתחויות בחקירות ראש הממשלה בנימין נתניהו, הוא רואה את עצמו כמחליפו של האחרון. "אנחנו בחמישה סקרים שנערכו בשבוע האחרון שפורסמו, אנחנו בהתחזקות, בכל הסקרים בקרב הימין", אמר בראיון לדב גיל-הר בתכנית "הבוקר הזה" ב"כאן ב'". עם זאת, שר החינוך ביקש להבהיר כי מפלגתו לא עוסקת בכך."לא באנו בשביל הסקרים, אני חושב שיש חשיבות גדולה ליציבות של הממשלה ושהממשלה תשלים את ימיה", אמר בנט. בנט אמר כי ההפגנות בפתח תקווה נגד היועץ המשפטי לממשלה אביחי מנדלבליט אינן לגיטימיות. "ההפגנה הרציפה הזאת מול הבית של היועץ המשפטי לממשלה, עם קריאות ליועץ המשפטי לממשלה להתפטר, עם אמירות 'אתה חייב להעמיד לדין את נתניהו' – זה חוקי, אבל זה לא לגיטימי, מכיוון שזה נועד להשפיע על היועץ המשפטי לממשלה", אמר. "לא אתה ולא אני ולא אף אזרח ישראלי רוצה שהיועץ המשפטי לממשלה יקבל הכרעות לפי עוצמת ההפגנות".אמש הפגינו כ-1,500 בני אדם נגד מה שהם כינו "השחיתות השלטונית" ובדרישה מהיועץ המשפטי לממשלה להאיץ את קבלת ההחלטות בתיקי החקירה נגד נתניהו. הם הפגינו בפעם ה-38 ברציפות. מנגד עמדו כ-150 אנשים שתמכו בנתניהו, בראשם עמדו יו"ר הקואליציה דוד ביטן וח"כ נאווה בוקר.