עימותים בהר הבית: סמוך לשער האריות התפתחו הערב (חמישי) הפרות סדר. כמה צעירים זרקו בקבוקים לעבר השוטרים ויידו אבנים. המשטרה השתמשה באמצעים לפיזור הפגנות בהם ירי רימוני הלם.לפי דיווחים של הסהר האדום הפלסטיני, 22 בני אדם נפצעו, כאשר שניים מהם נפצעו קשה מפגיעת כדורי גומי בפלג גופם העליון. חמישה שוטרים נפצעו קל.במקביל, בשכונת עיסוואיה יודו אבנים, נזרקו בקבוקי תבערה ונורו זיקוקים ישירות אל עבר השוטרים המוצבים במקום.בתוך כך, ראש הממשלה, בנימין נתניהו, מקיים הערב דיון הערכת מצב בקריה בתל אביב לקראת תפילות יום השישי. בשעה 22:30, לאחר דיון הערכת המצב, יכונס הקבינט המדיני בטחוני.גורם ביטחוני אמר ל"כאן" כי ניתן להגיע לפתרונות גם בלי גלאי המתכות. לדברי אותו גורם, את אותו פתרון ניתן למצוא בדיונים הערב.לעומת זאת, עמדת המשטרה היא שניתן לשמור על גלאי המתכות בהר הבית ולהכיל את ההתפרעויות. אלפי שוטרים מתוכננים להתפרס בהר הבית, ברחבי הבירה ובעוטף ירושלים.במערכת הביטחון מעריכים שהמהומות יגלשו גם לשטחי יהודה ושומרון. גורם בטחוני אמר כי הרחוב הירושלמי נותן את הטון במתיחות הנוכחית, ולא ההנהגה הפוליטית. "אל אקצא מקום נפיץ ורגיש ביותר, ממנו יכולות להתפשט מהומות בכל רחבי העיר. לכן ההיערכות יוצאת הדופן", אמר אותו גורם. "אפשר להגיע לפתרונות, אבל מדובר פה במאבק מדיני כשהרחוב הפלסטיני מוביל את המחאה".