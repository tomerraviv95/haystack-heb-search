המאבטח הישראלי שירה למוות בשני ירדנים בשבוע שעבר והוביל למשבר דיפלומטי הוא זיו מויאל – כך חשף היום (ראשון) העיתון הירדני אל-רד והותר לפרסום בישראל על ידי הצנזורה. פרסום פרטיו המלאים, לרבות תמונתו של מויאל, לא היה מתבצע ללא אישור של הממשלה בבירה בעמאן.ממשלת ירדן דורשת מישראל לחקור את מויאל בטרם תוכל השגרירה עינת שלאין לשוב לשגרירות בשטחה. לפי דיווחים בכלי תקשורת במדינה, 75 מחברי הפרלמנט – מחצית מכלל הצירים – חתמו על עצומה הדורשת לגרש את השגרירה מירדן ולהשיב את מקבילה מישראל. בעצומה נכתב כי הם דורשים ממשלת ירדן לנקוט עמדה נחרצת, שתחזיר לעם הירדני את כבודו לאחר שהושפל. כמו כן, העצומה תוקפת את הממשלה על שאפשרה את הברחת המאבטח "הפושע" ואת צוות השגרירות.האירוע התרחש בדירתו של מויאל ביום ראשון שעבר, על רקע המתיחות סביב משבר הר הבית. אחד הפועלים שהגיעו לביתו כדי להחליף ריהוט, מוחמד אל ג'וואוודה, בן 17, דקר את המאבטח עם מברג בגבו ובחזהו. מויאל ירה בו עם אקדחו, כמו גם בבעל הבית שהיה במקום, שמאוחר יותר מפצעיו. מויאל נפצע קל וטופל בשגרירות. הירי בו היה מעורב המאבטח, שהותר לפרסום בישראל רק למחרת, הוביל למתיחות רבה בין ירושלים לבין עמאן. חברי פרלמנט בממלכה דרשו שלא לאפשר לו לעזוב את ירדן בטרם ייחקר ע"י כוחות הביטחון המקומיים, והיו אף שקראו לשחרר תמורתו אסירים ירדניים שכלואים בישראל. בסופו של דבר, לאחר קצת יותר מיממה, הוחזר מויאל ביחד עם כל צוות השגרירות הישראלית מעמאן לארץ. גם אחרי סיום המשבר, קבלת הפנים שקיים ראש הממשלה, בנימין נתניהו, למאבטח עם חזרתו לישראל עוררה זעם רב אצל מלך ירדן עבדאללה. בישיבה שקיים כמה ימים לאחר מכן, האשים עבדאללה את נתניהו כי הוא "גזר קופון פוליטי על חשבון מעשה רצח", והוסיף כי ראש הממשלה "מוכרח היה להתנהל באחריות ולהבטיח את העמדתו לדין של המאבטח".