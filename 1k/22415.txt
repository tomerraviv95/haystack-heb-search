ההתפתחות בחקירת תיק 1000, המכונה תיק המתנות, שהביאה גם לחקירה באזהרה של המיליארדר ואיש העסקים ארנון מילצ'ן בשבוע שעבר בלונדון, התאפשרה בזכות עדויות נוספות שהתווספו לתיק בשבועות האחרונים, כך נודע הערב (רביעי). הראיות החדשות אינן קשורות לעדותו של עד המדינה ארי הרו והעדים לא נחקרו הפעם תחת אזהרה. ההערכה היא כי הראיות החדשות מחזקות את החשד לשוחד.מקורבי מילצ'ן הגיבו לדברים: "אנו רגועים מאוד. אין משהו מהותי בחקירה החדשה". מסביבת ראש הממשלה בנימין נתניהו נמסר אמש כי "מי שמנסה לייחס לחברות העמוקה ורבת השנים בין נתניהו למילצ'ן דבר אחר, נידון לכישלון. לא יהיה כלום כי אין כלום".היחידה לחקירות הונאה במשטרה חקרה באזהרה את המיליארדר ארנון מילצ'ן בימים האחרונים בלונדון בחשד למתן שוחד לראש הממשלה, בנימין נתניהו, לצורך קידום עסקיו. החקירה היא חלק מתיק 1000, המכונה פרשת המתנות, ומסתמכת בין היתר על עדותו של עד המדינה ארי הרו, לשעבר ראש הסגל בלשכת נתניהו.על פי החשד מילצ'ן העביר לנתניהו מתנות בשווי מאות אלפי שקלים במשך שנים. אותן מתנות היו למעשה שוחד עליו קיבל מילצ'ן תמורה לכאורה בקידום עסקיו. בין היתר נבדק אם נתניהו סייע לו בעסקה למכירת ערוץ 10. מילצ'ן כבר מסר עדות בפרשה, אולם זו הפעם הראשונה שהוא נחקר.