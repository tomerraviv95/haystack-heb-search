ירדן הגישה בקשה רשמית לישראל לדחות את חזרתו של הסגל הדיפלומטי לשגרירות בעמאן, כך דיווחו הבוקר (ראשון) כלי תקשורת בממלכה. זאת, בעקבות המקרה בשגרירות בעמאן בחודש שעבר בו מאבטח ישראלי ירה למוות בשני אזרחים ירדנים. כמו כן, לפי פרסום בעיתון "א-דוסתור" ירדן העבירה לראש הממשלה, בנימין נתניהו, ביקורת חריפה על התנהלותו המוגזמת, לטענתה, בעת פגישתו עם המאבטח, זיו מויאל לאחר המקרה. לפי מקורות ירדניים הבקשה לדחות את חזרתה של המשלחת הישראלית נובעת גם בשל המשך המתיחות בין ירדן לישראל, שקשורה גם במשבר הר הבית. בחודש שעבר הרג מאבטח ישראלי שעבד בשגרירות בירדן, שני אזרחים ירדנים. מהתחקיר עלה שהמאבטח הותקף על רקע לאומני על ידי פועל ירדני שהביא רהיטים לדירה של צוות השגרירות. הבעלים של הדירה נורה למוות בשוגג לאחר שניסה להפריד בין הדוקר למאבטח.אירוע הירי הוביל למתיחות רבה בין ירושלים לעמאן. חברי פרלמנט בממלכה דרשו שלא לאפשר למויאל לעזוב את ירדן בטרם ייחקר על ידי כוחות הביטחון המקומיים, והיו אף כאלה שקראו לשחרר אסירים ירדנים שכלואים בישראל. בסופו של דבר הוחזר מויאל ביחד עם כל צוות השגרירות לארץ.קבלת הפנים של נתניהו למאבטח ולשגרירה עוררה את זעמו של מלך ירדן עבדאללה שביקר בחריפות את ראש הממשלה. עבדאללה האשים את נתניהו כי גזר "קופון פוליטי על מעשה רצח" והוסיף כי להתנהלות ישראל בפרשה תהיה השפעה ישירה על היחסים בין המדינות.לפני כשבועיים דווח כי 78 צירים בפרלמנט הירדני, יותר ממחצית מחברי הבית, חתמו על עצומה לסגור את שגרירות ישראל, לגרש את השגרירה הישראלית ולהשיב לעמאן את השגריר הירדני. שר ההסברה של ירדן מוחמד אל-מומיני אמר כי לארצו חלופות לניהול המשבר עם ישראל – "מהבעת מחאה ועד ניתוק הקשרים". למחרת הוא הבהיר כי ממשלתו לא קיבלה פנייה רשמית מהפרלמנט לנתק את הקשרים עם ישראל.