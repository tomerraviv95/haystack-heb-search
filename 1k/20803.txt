אלאור אזריה, החייל שהורשע בהריגת מחבל מנוטרל בחברון ונידון לשנה וחצי מאסר, שוחרר הבוקר (חמישי) מצה"ל. אזריה הועבר בשעות הבוקר המוקדמות למעצר בית. הוא ימתין להחלטה של בית הדין הצבאי לערעורים בעניינו, שצפויה להתקבל ב-30 ביולי.אמו של החייל, אושרה אזריה, לא הסכימה לדבר למצלמות. לאחר הגעת בנה לביתם שברמלה אמרה: "שמחה שהוא בבית, זה המקום הטבעי שלו". בחודש ינואר האחרון הרשיעו שופטי בית הדין הצבאי פה אחד את אזריה בעבירה של הריגה. הם קבעו כי הירי שביצע במחבל שכוב על הקרקע לפני שנה וארבעה חודשים, לא נבע מתחושת סכנה, אלא מרצון לנקום. השופטים דחו את גרסתו של אזריה, לפיה חשש שהמחבל ינסה לפגוע שוב בחיילים, וקבעו כי היא "מתפתחת ומתפתלת". בחודש פברואר האחרון נגזר דינו - 18 חודשי מאסר בפועל.אזריה, באמצעות בא כוחו עו"ד יורם שפטל, הגיש ערעור על פסק הדין ועל העונש שהוטל עליו. סנגורו טען בדיוני הערעור לסתירות בגרסאות שהציגו העדים מטעם התביעה הצבאית. בסוף החודש ימסור בית הדין הצבאי לערעורים את החלטתו אם להותיר על כנה את ההרשעה בהריגה ואת עונש המאסר.