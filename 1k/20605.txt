יו"ר הרשות הפלסטינית אבו מאזן שוחח בטלפון עם ראש הממשלה בנימין נתניהו וגינה את הפיגוע הבוקר (שישי) בהר הבית. אבו מאזן אמר כי הוא מתנגד בתוקף לפיגוע לכל מעשה אלימות, ובפרט באזורי פולחן. עם זאת, הוא ביקש לבטל את ההחלטה לסגור את הר הבית למתפללים והזהיר מההשלכות שיהיו לצעדים כאלה ומשינוי הסטטוס קוו במקומות הקדושים.סוכנות הידיעות הפלסטינית הרשמית ופא דיווחה כי נתניהו אמר לו שלא יהיה שינוי של הסטטוס קוו של המקומות הקדושים וביקש להרגיע את המצב. הרשות הפלסטינית אף ניהלה מגעים עם ירדן כדי שתפעל לבטל את ההחלטה לסגור את הר הבית לכניסת מתפללים.בפוסט בעמוד הפייסבוק שלו שלח נתניהו תנחומים למשפחות ההרוגים. "זהו יום עצוב בו אחינו בני העדה הדרוזית משלמים את המחיר הכבד ביותר במשימתנו המשותפת להגנה על ביטחון מדינתנו. אני מצדיע להם ולגבורתם. זכרם יהיה נצור בליבנו תמיד".נשיא המדינה, ראובן ריבלין, אמר בתגובה לפיגוע כי "לא ניתן לגורמים רצחניים המחללים את שם האל לגרור אותנו ללחימה עקובה מדם ונטפל ביד קשה בכל זרועות הטרור ובמבצעיו. אנו חבים חוב חיים לבנים שאיבדנו". ריבלין הוסיף כי "ישראל תגן ביד חזקה על ריבונותה ועל אזרחיה ולא תתן לאף גורם להתסיס את האזור ולדרדר אותו למלחמת דמים. זוהי שעתה של המנהיגות הערבית בישראל ואף מחוצה לה להביע עמדה ברורה נגד מתקפה נפשעת זו‏".שר הביטחון אביגדור ליברמן אמר כי "מי שהופך מקום קדוש לזירת פיגוע טרור, מבצע מעשה נתעב שמטרתו להצית אש בין בני הדתות השונות, ולערער את היציבות במדינת ישראל ובאיזור כולו. מדינת ישראל תמשיך להילחם בנחישות, בעוצמה ובלי פשרות במחבלים, בשולחיהם, ובמי שמסית אותם".שר החינוך נפתלי בנט אמר כי "העם היהודי קשור בברית-חיים עם אחינו הדרוזים. פניתי לראש הממשלה על מנת לכנס קבינט מיוחד להחזרת הביטחון להר הבית ולבחינה יסודית של מדיניות ישראל הנוכחית בהר".ראש האופוזיציה, ח"כ יצחק הרצוג, אמר כי זהו "יום עצוב וכואב מאד למדינת ישראל ולעדה הדרוזית. פיגוע חמור וכואב מאד במקום הרגיש ביותר. עוד נעסוק בפיגוע, במפגעים ובשולחיהם, בלקחים ובמסקנות. ברגע זה כולנו אבלים".