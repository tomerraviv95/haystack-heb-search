הסאגה שמעסיקה את עולם הספורט בשבועות האחרונים הולכת ומתקרבת לסיום: סוכנות הידיעות הצרפתית דיווחה כי ניימאר, כוכבה הברזילאי של ברצלונה, נפרד היום (רביעי) סופית מחבריו לקבוצה לקראת עזיבתו. השחקן אמור להשלים את עסקת ההעברה היקרה ביותר בתולדות הכדורגל ולחתום בפריז סן ז'רמן, שתשלם עבורו 222 מיליון אירו.ברצלונה, שעוד פעלה בתקופה האחרונה כדי למנוע מניימאר לעבור לבירת צרפת, אישרה רשמית כי הוא הורשה לא להתאמן ביחד עם יתר שחקני הקבוצה, כדי "לנהל את העניינים הנוגעים לעתידו". במקביל, כלי תקשורת בספרד דיווחו כי הברזילאי ככל הנראה יוצג במדי קבוצתו החדשה ביום שישי הקרוב.הקבוצה הצרפתית, שנהנית ממשאבים כלכליים עצומים בזכות הבעלות של קבוצת השקעות קטארית על המועדון, תפעיל את סעיף השחרור המופיע בחוזהו של ניימאר בסך 222 מיליון אירו. בבוקר פורסם כי הנהלת הליגה הספרדית מתנגדת למעבר של ניימאר, בטענה שמדובר בהפרה של חוקי "הפייר פליי הפיננסי" של התאחדות הכדורגל האירופית, שנועדו לאזן בין ההכנסות וההוצאות של מועדונים. למרות זאת, לא נראה כי עמדתה תמנע את המהלך.