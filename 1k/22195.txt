ארגוני הנכים ממשיכים גם היום (חמישי) במאבקם להעלאת קצבת הנכות והשוואתו לשכר המינימום. אחר הצהריים הם גרמו לחסימות ברחוב אבן גבירול שבתל אביב, באזור כיכר רבין, וגם בכביש גהה. זאת, לאחר שבצהריים חסמו את הכניסה הצפונית לאשדוד ובבוקר חסמו עשרות מהם את הכניסה לאזור התעשייה אפק שבראש העין ושיבשו את התנועה לזמן קצר בכניסה לשדה התעופה בן גוריון מכביש 1. הנכים דורשים להעלות את הקצבה הנוכחית, שמסתכמת ב-2,432 שקלים בחודש, בהתאם למתווה שעליו סיכם ראש הממשלה בנימין נתניהו. הם מוחים על "המקלות בגלגלים" של נתניהו, שלטענתם דחה את המלצת שר הרווחה חיים כץ להשוות את קצבת הנכות לשכר המינימום, בחר לדחות את המלצות ועדת זליכה וכן את את מתווה ביטן, שהוסכם על ידי ראשי כל סיעות הכנסת. לטענתם, הוועדה שמינה נתניהו בראשות פרופסור אבי שמחון נועדה "לתת את הכי מעט שאפשר תוך אפליה קשה בין נכה לנכה".בחודש האחרון נערכו כמה הפגנות על ידי ארגוני הנכים, שבהן נחסמו כבישים מרכזיים ברחבי הארץ. בין היתר חסמו הנכים לפני כשבועיים את הכניסה לאשדוד ברקע ביקורם של נתניהו ושר האוצר כחלון.  למחרת, חסמו הנכים את התנועה בכביש 2 לכיוון צפון באזור כפר שמריהו, מחלף ירושלים בכביש 531 ומחלף גלילות.הפגנת הנכים ליד לנתב"ג, הבוקרבתחילת החודש השיבה הכנסת לעתירה של ארגוני הנכים לבג"ץ, בדרישה להשוות את קצבת הנכות. לטענת הכנסת, ארגוני הנכים לא הוכיחו שקצבת הנכות לא מספיקה כדי לחיות בכבוד. עוד טענו בכנסת כי ארגוני הנכים לא הוכיחו מחסור בשירותי רווחה שתפקידם לאפשר קיום בכבוד ואמרו כי הטענה ששכר מינימום הוא הרף המינימלי למחייה בכבוד היא "טענה מרחיקת לכת".העתירה הוגשה בחודש יוני על ידי עורכי הדין יהודה רסלר ועמית חלמיש בעקבות דרישתם של הנכים להשוות את קצבת הנכות לשכר המינימום ועל רקע מינויה של ועדה בראשותו של הכלכלן פרופסור אבי שמחון, שלטענתם נועדה למסמס את המאבק של הנכים. בעקבות תשובת הכנסת לבג"ץ, הפגינו הנכים מול גני התערוכה בתל אביב, שם נערך כנס תמיכה בנתניהו על רקע החקירות המתנהלות נגדו. במהלך הפגנת הנכים התפתחו עימותים בינם לבין פעילי הליכוד ותומכי ראש הממשלה.