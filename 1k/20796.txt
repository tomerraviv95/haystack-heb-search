גורמים רשמיים בממשל טראמפ טוענים כי ארצות הברית תפסיק לחמש את המורדים הסורים - כך דווח הערב (רביעי) בוושינגטון פוסט. חימוש המורדים היה חלק ממדיניות אמריקנית חשאית שהחלה בממשל אובמה בשנת 2013 ומטרתה הייתה להפעיל לחץ על נשיא סוריה בשאר אל-אסד, כדי לאלץ אותו לפרוש מתפקידו.המבצע האמריקני נתפס על ידי הרוסים כמסכן את האינטרסים שלהם בסוריה, והפסקתו הינה תוצאה רצויה מבחינת מוסקבה. גורמים בממשל יודעים לספר כי ההחלטה על סיום המבצע התקבלה כבר לפני חודש, בפגישת הכנה לוועידת ה-G20 בה נכחו הנשיא טראמפ, ראש ה-CIA מייק פומפיאו והיועץ לביטחון לאומי ה.ר. מקמסטר.