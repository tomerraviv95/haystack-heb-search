שר הפנים אריה דרעי נחקר היום (שני) במשרדי יחידת להב 433 בפעם החמישית, במסגרת חקירת הפרשה הכוללת חשדות לעבירות מרמה והלבנת הון. בתום חקירתו שנמשכה שבע שעות אמר דרעי: "סיימתי כעת חקירה נוספת. גם הפעם עניתי על כל השאלות בפירוט רב. בעזרת השם הכל טוב ויהיה טוב".במוקד חקירתו של דרעי עומדת מכירה של קרקע בשכונת גבעת שאול בירושלים שכללה גם זכויות בניה לחמש דירות, לאחיו הקבלן שלמה דרעי במחיר הנמוך משוויה המקורי. כמו כן נבדקות תרומות מאנשי עסקים שהתקבלו לעמותה שבראשה עומדת רעייתו יפה דרעי. לפני כשבועיים וחצי פשטו חוקרי רשות המיסים על משרדי הוועדה המחוזית לתכנון ולבנייה בירושלים, ודרשו לקבל לידיהם חומרים הקשורים לחקירת דרעי. החוקרים אספו מסמכים הנוגעים למכירת הקרקע בירושלים. לפני כארבע שנים מכר השר דרעי לאחיו, עו"ד שלמה דרעי, זכויות בנייה לחמש דירות תמורת 4.2 מיליון שקל. לפי חשיפת עיתון "גלובס", שוויין המוערך של הדירות שנבנו מאז עמד על 15 מיליון שקל. בעת החשיפה הדירות היו רשומות על שמו של דרעי ורעייתו יפה, על אף שבתצהיר ההון שהגיש דרעי טרם כניסתו לתפקיד שר הפנים, הוצהר כי ברשותו רק דירה אחת שבה הוא מתגורר ברחוב הקבלן בשכונת הר נוף בירושלים.בתחילת החודש שעבר נחקר דרעי בפעם הרביעית במשטרה. במקביל, נחקרה גם רעייתו יפה. החקירה בעניינם עוסקת לצד עסקאות הנדל"ן, בעבירות שהתבצעו לכאורה בעמותה בראשות יפה דרעי, "מפעלות שמחה", שבעלי הון תרמו לה מאות אלפי שקלים לאורך השנים.