בית משפט השלום בתל אביב התיר בצהריים (שלישי) לפרסם כי מנכ"ל חברת חלל תקשורת, דוד פולק, נחקר במשטרה באזהרה בנוגע לפרשת בזק. חוץ מפולק מסרו עדויות בפרשה גם יועצת משפטית במשרד התקשורת, איה בן פורת, ושני דירקטורים של בזק בעבר ובהווה, יצחק אידלמן ויהושע רוזנצוויג.עוד הותר היום לפרסם כי כמה רואי חשבון המשתייכים למשרד סומך חייקין הובאו לחקירה במשטרה, אך לא תחת אזהרה. בדיון שנערך היום, האריך בית המשפט את צו איסור הפרסום שהוטל על כל יתר פרטי הפרשה, שנמצאת תחת חקירה, בחודש וחצי נוסף - עד ל-1 בנובמבר, וכך גם ההגבלות על בעל השליטה בבזק, שאול אלוביץ', ומנכ"לית החברה סטלה הנדלר.לפני חודשיים פשטו חוקרים מהרשות לניירות ערך על משרדי חלל תקשורת. במקום בוצע חיפוש ונתפסו מסמכים. הפשיטה נערכה במסגרת החקירה המתנהלת סביב עסקאות והסכמים בין החברה לבין yes בתחום שירותי התקשורת הלוויינית.במסגרת פרשת בזק, לפני כשבועיים הוארכה שוב השעייתו של מנכ"ל משרד התקשורת, שלמה פילבר, החשוד כי  קידם אינטרסים של בזק ושל אלוביץ' בתוך משרדו, תוך הדלפה של מסמכים שונים בעלי רגישות גבוהה.אלוביץ' עצמו עוכב לחקירה לפני יותר מחודשיים על ידי רשות לניירות ערך, לצד בכירים נוספים בבזק. הוא היה במעצר בית שנמשך תשעה ימים ושוחרר בתנאים מגבילים, ובהם האיסור ליצור קשר עם עובדים בחברת "חלל תקשורת" ולהימנע מעיסוק בנושאים הקשורים לבזק ו-yes.