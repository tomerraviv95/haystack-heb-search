יומיים לאחר שנבחר אבי גבאי לראשות מפלגת העבודה, יושב ראש הרשות הפלסטינית אבו מאזן התקשר אליו היום (רביעי) לברך אותו על ניצחונו בבחירות. גבאי הודה לו וניצל את השיחה כדי לקרוא לאבו מאזן ולנתניהו להיפגש פנים אל פנים ולדון בעניינים השוטפים בין ישראל לרשות הפלשתינית. גבאי הוסיף כי בניית אמון הדדי נעשית בצעדים קטנים תחילה, כמו הוצאת ספרי לימוד המכילים תכנים מסיתים ממערכת החינוך הפלסטינית - מחסום שמפריע לחיי השגרה עם הפלסטיניים ולהתקדם עם הזמן לסוגיות הליבה. ״שלום לא נעשה בפגישות בינלאומיות או בוועידות אזוריות, הוא מתחיל ביצירת אמון וקרבה בין אישית בין הצדדים."מוקדם יותר היום נערך טקס חילוף יושב ראש מפלגת העבודה. יו"ר העבודה היוצא, יצחק הרצוג, נענה לבקשתו של היו"ר הנבחר אבי גבאי, והוא ימשיך לשמש יו"ר האופוזיציה. גבאי אינו יכול לכהן בתפקיד משום שאינו חבר כנסת, והוא ציין כי הוא "מאוד שמח שיצחק ממשיך להיות יו"ר האופוזיציה".