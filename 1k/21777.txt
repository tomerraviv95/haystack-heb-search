המשטרה הציבה אמש (שבת) מחסומים בכניסות המובילות סמוך לביתו של היועץ המשפטי לממשלה אביחי מנדנבליט בפתח תקווה. היא מאפשרת כניסה רק לתושבי השכונה ובכך מונעת את כניסת המפגינים. בעקבות זאת עברו המפגינים להפגין מול תחנת המשטרה בעיר. במקביל הפעילים מני נפתלי ואלדד יניב עוכבו לחקירה בחשד שהתכוונו להפר את הסדר הציבורי. הם נותרו בתא המעצר במהלך הלילה, ויובאו לדיון בעניינם בשעות הבוקר. עורכת דינו של מני נפתלי, עו"ד נעמי לנדאו, אמרה לרשת ב' כי הוא עוכב לחקירה בזמן שהיה בשטח ההפגנה מבלי שהפר את הסדר. לדבריה, המשטרה מתנכלת לו ושללה לו את רישיון הנשק מה שמונע ממנו לעסוק במקצועו כמאבטח.שלשום החליט בג"ץ שלא להוציא צו ביניים בעתירה שהגישה התנועה למען איכות השלטון יחד עם מארגני הפגנות המחאה בפתח תקווה נגד החלטת המשטרה שלא להמשיך להתיר את ההפגנות, והותיר את החלטת המשטרה שלא לאשר את ההפגנה בעינה. השופטת ברון כתבה כי העתירה "מעמידה במחלוקת את שאלת הצורך ברישיון כדרישת המשטרה". דיון במעמד שני הצדדים יערך ביום שני אחר הצהריים.התנועה למען איכות השלטון עתרה לבג"ץ יחד עם מני נפתלי, דוד פלמרי וישי הדס כנגד משטרת ישראל ועיריית פתח תקווה בדרישה לאפשר את קיום ההפגנה בעיר ללא צורך ברישיון. לדברי העותרים, אסיפה דורשת הוצאת רישיון רק כשהקהל מתכנס לשמוע הרצאה בנושא מדיני, ואילו ההפגנות הללו הן בנושא ערכי נורמטיבי - מלחמה בשחיתות."העתקת המחאה פוגעת אנושות בזכויות המפגינים וכי היא "בניגוד מוחלט להוראות החוק ולפרשנותם הסבירה, אינה מעוגנת באף כלל מכללי המשפט המנהלי, שרירותית, בלתי סבירה ועוברת על כלל ההגינות המנהלית", נכתב בעתירה.יו״ר הקואליציה ח״כ דוד ביטן (הליכוד) אמר בתגובה לאירועים: ״מברך את המשטרה על העיכוב המוצדק של ראשי הפגנות השמאל. הגיע הזמן שהאנרכיסטים יבינו כי לא יוכלו לכפות את דעתם באלימות". מנגד אמר ח"כ אראל מרגלית (המחנה הציוני): "את אנשי להב"ה אף אחד לא עוצר כשהם מכים אנשים ברחוב בגלל מוצאם. אבל את מי שנאבקים על ניקיון כפיים ויושרה ציבורית כן עוצרים. מי שמשתמש בסמכות שניתנה לו בכדי שיגן על אזרחים ומנצל את אותן סמכויות באופן ציני ואלים כדי לסתום פיות ולדרוס את הדמוקרטיה ולהגן על המושחתים לעולם לא יעמוד בדרכו של עם חופשי". ח״כ קסניה סבטלובה (המחנה הציוני) הוסיפה: "המעצרים בהפגנה הערב אלו מעצרים פוליטיים. אין להם מקום בדמוקרטיה".