נשיא ארה"ב דונלד טראמפ הודה אמש (חמישי) לנשיא רוסיה ולדימיר פוטין על הוראתו לצמצם את הסגל הדיפלומטי האמריקני ברוסיה. הערה שצפויה לעורר מחדש את הביקורת על היד הרכה שהוא נוקט כלפי פוטין.לאחר כמעט שבועיים של שקט בנושא, מאז שפוטין הורה ב-30 ביולי על קיצוץ של כמעט שני שלישים בצוות הדיפלומטי אמר טראמפ: "אני מאד מודה שהוא שחרר מספר גדול של אנשים בגלל שעכשיו יש לנו פחות הוצאות על משכורות"."אין שום סיבה אמיתית שיחזרו", אמר טראמפ שהוסיף כי "אנחנו הולכים לחסוך הרבה כסף". התגובה של טראמפ למהלך בסגנון המלחמה הקרה שנקט פוטין שונה מתגובות של נשייאם אחרים בנסיבות דומות. הדברים גם מתנגשים עם הודעה רשמית של מחלקת המדינה שקראה להוראות של מוסקבה "מעשה מצער ומיותר".הנשיא פוטין הורה בסוף חודש יולי לגרש 755 דיפלומטים אמריקנים מארצו עד 1 בספטמבר. הרקע לגירוש הדיפלומטים הוא המתח ביחסי רוסיה-ארה"ב בעקבות חוק סנקציות חדש נגד רוסיה שעבר בקונגרס האמריקני. בחודש שעבר אישר הסנאט האמריקני ברוב גדול הטלת סנקציות נגד רוסיה, קוריאה הצפונית ואיראן. הטלת הסנקציות היא חלק מהתגובה האמריקאית למסקנות ארגוני המודיעין שלה לפיהן רוסיה התערבה בבחירות לנשיאות ארה"ב, ואמצעי להעניש את מוסקבה על פלישתה לחצי האי קרים ב-2014.