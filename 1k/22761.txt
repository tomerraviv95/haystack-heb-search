חמאס הודיע הבוקר (ראשון) רשמית כי הוא מפרק את ממשלת הצללים שהקים בעזה, מסכים לקיום בחירות חדשות ומזמין את הממשלה הפלסטינית ברמאללה להגיע לעזה ולמלא את המוטל עליה.בהודעה רשמית שפרסם חמאס נכתב כי הוא מוכן לפתוח בדו שיח עם פתח על הקמת ממשלת אחדות. ההודעה פורסמה עם תום השיחות שקיימה השבוע משלחת של החמאס עם המודיעין המצרי בקהיר. בפתח טרם הגיבו לדברים.המהלך נועד להביא לביטול הצעדים שנקט בחודשים האחרונים יושב ראש הרשות הפלסטינית, אבו מאזן, נגד חמאס. בין היתר, הרשות הפלסטינית שבשליטת הפתח קיצצה בתקציבים לרצועת עזה, במשכורות לעובדים ובסולר.דובר חמאס בעזה, פאוזי ברהום, אומר כי חמאס נענה למאמצי מצרים, ופירוק ממשלת הצללים בעזה מציב את פתח במבחן אמיתי למול המאמץ המצרי והעם הפלסטיני שמצפה לאחדות ושותפות אמיתית.בתגובה להודעת חמאס, אמר סגנו של מחמוד עבאס בפתח, מחמוד אל-עאלול, כי ארגונו מעדיף שלא להיות פזיז עם התגובה ומקווה שהידיעות הזורמות מקהיר מדויקות ונכונות. "ייתכן שאלה בשורות וחדשות חיוביות שמגיעות מקהיר בעניין הפיוס אך צריך לוודא זאת", אמר אל-עאלול, "אנו מודעים היטב לנזק שהמשך הפילוג מסב לסוגיה הפלסטינית ומוכנים ללכת הכי רחוק שאפשר כדי להשיב את האחדות הפנימית".ראש משלחת פתח לשיחות עם המודיעין המצרי בקהיר, עזאם אל-אחמד, בירך על הודעת חמאס לפרק את ממשלת הצללים בעזה ואמר כי בימים הקרובים יינקטו צעדים של ממש, שיחלו בחידוש פעילות הממשלה הפלסטינית ברצועת עזה כפי שהיא פועלת בגדה. הוא ציין כי צפויה פגישה בין פתח לחמאס ובעקבותיה ייפגשו כל הארגונים הפלסטיניים כדי ליישם את ההסכמים שנחתמו בעבר.יריבו של אבו מאזן בפתח, מוחמד דחלאן, בירך על הודעת חמאס. לדבריו, חמאס משך בכך את התירוצים ששימשו את אבו מאזן כדי שלא להתקדם במאמצי הפיוס. דחלאן ציין כי אנשיו שהיו בימים האחרונים בקהיר ונועדו עם בכירי חמאס האיצו בהם לגלות את הגמישות הדרושה כדי להשיג פיוס לאומי כולל.חמאס שולט ברצועת עזה משנת 2007, כשנתיים לאחר שזכה בבחירות האחרונות שהתקיימו ברשות הפלסטינית. בשנים האחרונות הוכרז מספר פעמים על הסכם פיוס בין הפתח שבגדה לחמאס שברצועה, אבל הצדדים לא הסכימו על מועד לקיום בחירות חדשות.