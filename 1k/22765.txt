בית המשפט המחוזי בחיפה הרשיע היום (ראשון) שני תושבי הכפר חורפיש, כמאל עאמר בן 24, ויוסף שרוף בן 56, שהיו מעורבים בתקיפת אמבולנס צבאי ליד כפר מגוריהם לפני כשנתיים.האמבולנס הוביל פצועים מן המלחמה בסוריה והיה בדרכו לבית החולים בנהריה. עאמר הורשע כי רדף אחרי האמבולנס ולאחר מכן חסם אותו בדרכו. שרוף זוכה מהסעיף שייחס לו מרדף אחר האמבולנס, אך הורשע כי היה מעורב בחסימת הכביש.במהלך ניסיונו של האמבולנס להימלט מהחסימה הוא פגע בשרוף ופצע אותו. השניים הורשעו בסעיף סיכון חיי אדם במזיד בנתיב תחבורה.כתב האישום נגד השניים הוגש ביולי 2015, כשלושה חודשים לאחר התקרית. בני העדה הדרוזית בגולן מוחים על הטיפול שמעניקה ישראל לפצועים מהלחימה בסוריה. לטענתם מדובר בחברים בארגוני מורדים אשר פוגעים בקרוביהם בכפרים הדרוזים שמעבר לגבול.יום לאחר האירוע שבו היו מעורבים עאמר ושרוף, תקפו יותר ממאה תושבים דרוזים מהכפר מג'דל שמס אמבולנס צבאי נוסף שהסיע פצועים סורים, וביצעו בהם לינץ'. לאחר שגרמו לאמבולנס לעצור סמוך ליישוב נווה אטי"ב, הם הוציאו את הפצועים והכו למוות את אחד מהם.שרוף אמר בתגובה להכרעת הדין כי הופתע מההחלטה וכי הוא חף מפשע. לדבריו, על אף הרשעתו, יש לו אמונה בצדק, במדינת ישראל ובחוקיה. עורך דינו של עמאר אמר בתגובה להכרעת הדין כי מרשו לא רצה לפגוע בחיילי צה"ל וכי לא היה מקום להרשיעו בסיכון חיי אדם במזיד. 