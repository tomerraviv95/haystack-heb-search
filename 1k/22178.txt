"אנחנו שומעים ירי, יש מתקפת מחבלים בתוך היישוב" - כך נשמעו השיחות הראשונות לכוחות החירום רגעים אחרי הפיגוע בבית משפחת סלומון בחלמיש, שנחשפו הערב (רביעי) בחדשות הערב בכאן 11. שכניהם של בני המשפחה, שאחד מהם היה מי שירה במחבל, הם שהזעיקו את מוקד הביטחון של מועצת בנימין ואת אנשי מגן דוד אדום.תחקיר הפיגוע שאירע לפני כחמישה שבועות, ושבו נהרגו יוסי, חיה ואלעד סלומון, אמור להיות מושלם כבר בימים הקרובים. בשבוע שעבר הוגש כתב אישום נגד המחבל, עומר אל-עבד, בגין רציחתם של השלושה וגם בעבירות של ניסיונות רצח, קשירת קשר לביצוע פיגועים וסעיפים נוספים.בכתב האישום מצויין כי לצורך ביצוע הפיגוע, נטל המחבל סכין לחיתוך בשר מהחנות של אביו, ולפני שיצא לבצע את הפיגוע גילח את כל שערות גופו על מנת להיטהר. לאחר שחדר ליישוב, בחר אל-עבד לבצע את הפיגוע דווקא בבית משפחת סולומון משום ששמע קולות צחוק בוקעים ממנו, בעוד הבית השכן היה חשוך, שקט ושומם.