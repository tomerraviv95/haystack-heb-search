המשטרה עיכבה היום (ראשון) לחקירה שישה חשודים נוספים בפרשת הצוללות, ובהם בכיר לשעבר בלשכת ראש הממשלה בנימין נתניהו ובכירים בשירות הציבורי, בחשד למעורבות בפרשה. ההתפתחות בחקירה חלה בעקבות מידע שהעביר עד המדינה מיקי גנור. מלבד הבכיר לשעבר בלשכתו של ראש הממשלה, ברשימת הנחקרים נמצאים גם קצינים בכירים במילואים מחיל הים וכן יועץ תקשורת. המשטרה ערכה הבוקר חיפוש בבתיהם ובמשרדיהם של ששת החשודים, במטרה לתפוס מסמכים רלוונטים. בהמשך, בכוונת להב 433 לזמן עדים ונחקרים נוספים. בין החשודים קצינים בכירים במילואים בחיל הים ויועץ תקשורת. בהמשך היום יוחלט מי מהם, אם בכלל, יובא לדיון בהארכת מעצר בבית משפט השלום בראשון לציון.גנור העביר למשטרה מידע הנוגע לכמה פרשות. פרשה אחת הנוגעת לנושא הצוללות וכלי השיט, במסגרתה העיד כי נתן שוחד למפקד חיל הים לשעבר, אלי צ'ייני מרום, ולמשנה לראש המל"ל לשעבר, אבריאל בר יוסף. בנוסף העביר גנור מידע על פרשות ביטחוניות נוספות המסתעפות מתיק הצוללות - וזו העילה לעיכוב החשודים כעת. בתחילת החודש שעבר הוציא בית משפט השלום בראשון לציון צו איסור פרסום על עדותו של עד המדינה, מיקי גנור, בפרשת הצוללות. הצו, שניתן על ידי השופטת עינת רון, יהיה בתוקף עד 17 בספטמבר, והוא חל "על כל פרט מפרטי החקירה הנוגעת, קשורה או עולה מעדותו של עד המדינה בפרשה או מההליכים שקדמו לחתימת הסכם עד המדינה, לרבות פעולות חקירה הנגזרות מעדותו, וכן כל פרט מפרטי העדויות העתידיות בתיק שלו או של נוספים והינן פועל יוצא של עדותו". לפני כשלושה שבועות נחקר עורך הדין דוד שמרון במשרדי יחידת להב 433, לראשונה מאז חתימת הסכם עד המדינה עם גנור ומאז ששמרון עצמו שב מחו"ל. החקירה הייתה קצרה והתמקדה בפרטים טכניים בלבד על חומרי חקירה שכבר הוצגו לו בעבר. בתום החקירה, שוחרר שמרון  ללא תנאים מגבילים.שמרון לא עומת כלל עם העדויות של גנור, שלפיהן הוא היה אמור לקבל עמלות של עשרות מיליוני שקלים על עסקת הצוללות והוא לא נשאל שאלות שקשורות לעדויות חדשות של גנור. שמרון הכחיש בתוקף כי הוא קיבל עמלות וטען שעבד עבור שכר טרחה בלבד וכי הגרסה של גנור לא מציאותית.