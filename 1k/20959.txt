מנהיגי הווקף בירושלים הודיעו היום (שלישי) כי הם מתנגדים נחרצות לכל הצעדים האחרונים שנקטה ישראל במסגד אל-אקצא, ותובעים להשיב את המצב שהיה ערב הפיגוע בו נהרגו שני שוטרים.בכינוס שערכו בירושלים אמר המופתי מוחמד חוסיין כי נכון לעתה יש להמשיך ולקיים את התפילות מחוץ לאל-אקצא. בשעות הצהריים התפללו מוסלמים סמוך לשער השבטים, אף שגלאי המתכות (מגנומטרים) והמצלמות הוסרו."ההחלטה על התפילה באל-אקצא היא החלטה של כל הלאום - ועדיין לא קיבלנו אותה", אמר המופתי. "נקבל אותה כשיגיע הזמן". בהודעת הווקף הבוקר נכתב כי יש לפתוח את כל שערי מסגד אל-אקצא באופן חופשי למתפללים, וכי תוקם ועדה מקצועית שתבחן את "התוקפנות הישראלית" במתחם. ראש הרשות הפלסטינית אבו מאזן, שהקפיא את המגעים ואת התאום הביטחוני עם ישראל, יכנס הערב את חברי הנהגת הפתח לדיון בהתפתחויות.יועצו של אבו מאזן לענייני הרשות, נביל שעת, אמר היום בראיון ל"כאן ב'" כי ההנהגה הפלסטינית לא תקבל שום צעדים של ישראל במסגד אל-אקצא והוסיף כי פעולותיה של ישראל נועדו לשרת אינטרסים פוליטיים שלה – תחת תירוצים ביטחוניים. באשר לחידוש המגעים והתיאום הביטחוני עם ישראל, ציין שעת כי "רק אם ישראל באמת תוותר בפועל על כל האמצעים הטכנולוגיים והמצלמות אז המצב ישתנה, וההנהגה תתכנס ותקבל החלטות".ראש הממשלה הפלסטיני, רמי חמדאללה, האשים אף הוא את ישראל ב"אחריות המלאה לפגיעה באל-אקצא בתירוצים ביטחוניים שונים. עמדת הנשיא הפלסטיני וההנהגה הפלסטינית היא קריאה למחויבות לחוק הבינלאומי נגד משטר האפרטהייד של ישראל".נשיא טורקיה, רג'פ טאיפ ארדואן, תקף היום את ישראל. בנאום בפרלמנט באנקרה קרא ארדואן לכל המוסלמים לעלות לרגל למסגד אל-אקצא ולהגן על פלסטין "כפי שמגנים על מכה ועל מדינה". לדבריו, "ישראל מנסה לקחת את אל-אקצא מהמוסלמים במסווה של מאבק בטרור". עוד הוסיף כי טורקיה מכירה בפלסטין שבירתה מזרח ירושלים, בעוד בירתה של ישראל היא תל אביב. 