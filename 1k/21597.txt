ראש המטות המשולבים של צבא ארצות הברית, ג'וזף דנפורד, העביר היום (שני) מסר לקוריאה הצפונית והבהיר כי מדינתו נערכת להשתמש באופציה הצבאית אם הסנקציות נגד משטרו של קים ג'ונג און ייכשלו. דנפורד אמר את הדברים במהלך ביקור רשמי בקוריאה הדרומית.על פי הודעה מטעם דובר נשיא קוריאה הדרומית, הרמטכ"ל האמריקני נפגש עם הנשיא, מון ג'אי אין, במשך 50 דקות. השניים דנו במתח ההולך וגובר בחצי האי הקוריאני, ועל פי ההודעה עסקו גם "בפרובוקציות האחרונות מצדה של קוריאה הצפונית".דנפורד נועד בסיאול, בין היתר, גם עם בכירי צבא ועם שר ההגנה המקומי. השבוע הוא צפוי לבקר בשתי מדינות נוספות באזור – סין ויפן. ארצות הברית הפצירה לאחרונה בסין לפעול למען הרגעת המתיחות בין קוריאה הצפונית לקוריאה הדרומית.בתוך כך, ה"ניו יורק טיימס" דיווח היום כי קוריאה הצפונית רכשה את מנועי הטילים ששיגרה לאחרונה ממפעל באוקראינה, באמצעות שוק שחור. לפי הדיווח, מדובר במפעל שפיתח טילים עבור תכנית הטילים של רוסיה. בעיתון נטען כי השימוש במנועים החדשים הוא הסיבה להצלחה בשיגורים האחרונים של פיונגיאנג, אחרי שנים של כישלון.מוקדם יותר דיווחה סוכנות הידיעות הדרום קוריאנית "יונהאפ" כי שגרירים צפון קוריאנים חזרו להתייעצות  בבירה פיונגיאנג. בדיווח נטען כי מדובר בשגרירים בסין, ברוסיה ובאו"ם, וכי ייתכן שהם ידונו בהכנות נוספות לקראת ניסויים גרעיניים או שיגורי טילים.הנשיא מון ג'ה אין אמר מוקדם יותר היום כי "אסור שתהיה מלחמה בחצי האי הקוריאני. יש לפתור את המשבר הגרעיני בקוריאה הצפונית בצורה לא אלימה. אני בטוח שארה"ב תגיב בצורה רגועה ואחראית למצב הנוכחי".