שליח האו"ם לסוריה, סטפן דה-מיסטורה, אמר היום (שבת) בראיון ל-BBC כי הוא מעריך מה שנותר מארגון המדינה האיסלאמית יפול בתוך חודשיים. דה-מיסטורה הוסיף כי הוא סבור שזו תחילת הסוף של המלחמה, והדבר מחייב את הקהילה הבינלאומית לקדם בחירות חופשיות בסוריה.שליח האו"ם סיפר בראיון על מבצע "חסר תקדים" שעשה האו"ם להצנחת מזון לתושבים בעיר דיר א-זור שבמזרח סוריה, הנתונה לשליטת דאעש, והעריך כי צבא אסד והצבא הרוסי ישתלטו עליה בתחילת אוקטובר הקרוב, בעוד שארצות הברית והכוחות הכורדיים יצליחו, להערכתו, להשתלט על העיר א-רקה עד סוף אוקטובר.דה מיסטורה הדגיש כי הלקח ממוסול הוא שיש לקיים בחירות הוגנות בפיקוח האו"ם, בלי לקפח את המיעוטים. "מי שסבורים שהם המנצחים בסוריה, כלומר המשטר, יהיו חייבים להציג יוזמה, שאם לא כן, דאעש עלול לחזור למקומות שסולק מהם בתוך חודש או חודשיים", אמר שליח האו"ם לסוריה.בתוך כך, הודיע משרד ההגנה במוסקבה כי צבא סוריה, בסיוע מטוסים של חיל האוויר הרוסי, נע בהצלחה לכיוון העיר דיר א-זור, ומתקדם במאמצים להסיר את המצור של דאעש על העיר. בהודעת משרד ההגנה הרוסי נאמר כי לתבוסת דאעש באזור הזה תהיה משמעות אסטרטגית במאבק בארגון.