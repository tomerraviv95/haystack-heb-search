משרד ההגנה הרוסי הכריז הבוקר (חמישי) על הפסקת אש בחלק במחוז חומס שבצפון סוריה. הפסקת האש צפויה להיכנס לתוקפה היום ב-12:00, והיא תכלול 84 עיירות וכפרים בצפון חומס, שבהם חיים יותר מ-147 אלף אזרחים סורים.דובר משרד ההגנה הרוסי, איגור קונשנקוב, דיווח על ההגעה להסכם הפסקת אש בראיון לתחנת הטלוויזיה הרוסית "Rossiya 24 TV". הוא מסר כי הן המשטר הסורי והן ארגוני האופוזיציה הפועלים בחומס התחייבו להפסיק את הלחימה. הדובר לא ציין אם הפסקת האש מוגבלת בזמן.כיום שולטים בחומס כוחות המשטר הסורי, אך הפרבר שמצפון לעיר נמצא תחת שליטה של גורמי אופוזיציה שונים. בפרבר המזרחי מתנהלים עדיין קרבות בין חמושים של דאעש לבין כוחות אסד.בחודש שעבר הודיעו רוסיה וארצות הברית במשותף על הסכם הפסקת אש בדרום-מערב סוריה, כולל אזור קוניטרה שברמת הגולן. את פרטי ההסכם גיבשו נשיאי המדינות, ולדימיר פוטין ודונאלד טראמפ, בפגישה שנערכה ביניהם בשולי ועידת ה-G-20. בישראל בירכו אז על הפסקת האש אך ראש הממשלה, בנימין נתניהו, הזהיר כי "אסור שהיא תבסס נוכחות איראנית בסוריה".לאחר כניסתה לתוקף, באיראן קראו להרחיב את הפסקת האש מדרום סוריה לכלל שטחי המדינה. "ההסכם יכול לשאת פירות אם הוא יורחב לכל המדינה ויכלול את כל האזורים שדיברנו עליהם כדי להפחית את המתיחות", נאמר בהודעה של משרד החוץ בטהראן, הפסקת אש לא יכולה להיות מוגבלת רק לאזור מסוים".