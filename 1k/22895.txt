נשיא מצרים, עבד אל-פאתח א-סיסי, קרא בנאומו הלילה (רביעי) בעצרת האו"ם, הן לישראלים והן לפלסטינים, לתמוך בשלום.א-סיסי פתח בקריאה לפלסטינים להתלכד מאחורי מטרה אחת, ללא מחלוקות, לא להחמיץ את ההזדמנות ולהיות נכונים לדו קיום עם הישראלים בביטחון ובשלום. לציבור בישראל קרא נשיא מצרים שלא להסס ולתמוך במהלך כזה. "יש לנו ניסיון של שלום עמכם יותר מארבעים שנה והניסיון הזה יכול לחזור פעם נוספת. אל תהססו, תהיו בטוחים שכולנו איתכם כדי שהצעד הזה יצליח. ההזדמנות הזו עלולה שלא לחזור", אמר א-סיסי.נשיא מצרים קרא למדינות ערב ולקהילה הבינלאומית לתמוך במהלך להסכם השלום, שאם יצליח, לדבריו "ישנה את פני ההיסטוריה". בפנייה לממשל האמריקני הוסיף א-סיסי כי ישנה הזדמנות לכתוב דף חדש בהיסטוריה האנושית למען השלום באזור.בנאומו הבהיר א-סיזי כי הסדר צודק שיביא למדינה פלסטינית עצמאית בקווי 1967  שבירתה מזרח ירושלים הוא התנאי ההכרחי ליציבות ושגשוג באזור. הוא טען כי "הגיעה העת לנפץ לעד את מה שנותר מחומת השנאה. ידי הערבים עדיין מושטות לשלום והניסיון של מצרים מוכיח כי השלום אפשרי והנו מטרה מציאותית שכולנו צריכים להמשיך לחתור ברצינות להשיגה".