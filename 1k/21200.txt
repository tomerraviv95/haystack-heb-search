ההסכם החשאי בין מנכ"לי קופות החולים להגבלת מעבר של רופאים בין הקופות, שנחשף לפני שבועיים וחצי ב"כאן ב", בוטל בעקבות פניית הרשות להגבלים עסקיים למשרד הבריאות. ההסכם נערך אז בחסות מנכ"ל המשרד, והרשות דרשה הבהרות בנושא.בפגישה שהתקיימה אתמול בין משרד הבריאות, משרד האוצר והרשות סוכם, כי קופות החולים לא יהיו רשאיות להסכים ביניהן על אי תחרות בנוגע לשכירת שירותיהם של רופאים, וכי משרד הבריאות יעמוד בקשר עם כל קופה בנפרד להסדרת הנושא.בפגישה הציג מנכ"ל משרד הבריאות את השיקולים שהובילו את המשרד להתערב במבנה התחרות במשק הבריאות. הוא ציין שמדובר בשוק בעל מאפיינים ייחודיים, בגלל היותו שוק מפוקח ובמימון ציבורי. הממונה על ההגבלים הציגה את החששות של הרשות מצמצום התחרות בענף, בשל המתכונת שבה בחר משרד הבריאות להתערב. בפגישה סוכם כי משרד הבריאות יעמוד בקשר עם כל קופה בנפרד, באופן שישרת את האינטרס הציבורי ובהתאם לעקרונות הזמניים שנקבעו על ידי המשרד. בשבועות הקרובים תימשך עבודת המטה במשרד הבריאות בנוגע לאסדרת כללי מעבר רופאים בין הקופות.לפי הסיכום שבוטל, החליטו מנכ"לי הקופות להפסיק ״לגנוב רופאים״ אלה מאלה למשך שלושה חודשים. ההסכמה הושגה בעקבות הקצנת המאבקים בין הקופות, שמנסות לגייס רופאים מקופות אחרות על מנת שכל מטופליהם יעברו איתם לקופה החדשה.