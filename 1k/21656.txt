ח"כים בסיעת כולנו של שר האוצר, משה כחלון, החליטו לקדם חוק שיסדיר את העלאת קצבאות הנכים – כך פורסם הערב (שלישי) לראשונה בחדשות הערב בכאן 11. המהלך מגיע על רקע המחאה ההולכת וגוברת של ארגוני הנכים, והוא נעשה ללא תיאום עם ראש הממשלה או עם מפלגת הליכוד.חברי הסיעה שוחחו ביניהם לאחרונה והסבירו כי הם מאסו ב"גרירת הרגליים של הליכוד", לדבריהם, בכל הנוגע לטיפול בקצבאות הנכים. יו"ר האופוזיציה, דוד ביטן, גיבש כבר לפני כמה שבועות מתווה להגדלת הקצבאות, אך היוזמה תקועה כרגע במשרד הרווחה ולא חלה התקדמות בנושא.בעקבות הסחבת, הוטל על ח"כ אלי אלאלוף, העומד בראש ועדת העבודה והרווחה של הכנסת, להגיש הצעת חוק שתסדיר את סוגית הנכים מבלי להמתין לתיאום עם הליכוד. במפלגת כולנו אמרו כי תצורת החוק פחות משנה מבחינת השר כחלון, וכי הוא שם דגש על כך ש-4 מיליארד השקלים שאותם הבטיח להקצות לנושא אכן יתוקצבו.ביום ראשון נגררה מחאת הנכים לאלימות, כשחברי ארגוני נכים חסמו את התנועה בצומת אשדוד. מיקום המחאה נבחר על רקע ביקורם בעיר של ראש הממשלה בנימין נתניהו ושר האוצר משה כחלון. משתתפי המחאה טענו לאלימות קשה ומופרזת מצד השוטרים כנגדם.לפני שבוע השיבה הכנסת לעתירה שארגוני הנכים הגישו לבג"ץ, בדרישה להשוות את קצבת הנכות, שעומדת על 2,342 שקלים, לשכר מינימום. לטענת הכנסת, ארגוני הנכים לא הוכיחו שקצבת הנכות לא מספיקה כדי לחיות בכבוד. עוד טענו בכנסת כי ארגוני הנכים לא הוכיחו מחסור בשירותי רווחה שתפקידם לאפשר קיום בכבוד ואמרו כי הטענה ששכר מינימום הוא הרף המינימלי למחייה בכבוד היא "טענה מרחיקת לכת".