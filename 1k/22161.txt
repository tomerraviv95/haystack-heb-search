שר החוץ של לבנון, ג'ובראן באסיל, אמר כי לבנון פועלת לכך שמנדט כוחות יוניפי"ל בגבול עם ישראל יוארך ללא שינויים בסמכויותיו של הכוח. בריאיון לערוץ אל-מיאדין הלבנוני המזוהה עם חיזבאללה אמר השר באסיל כי ביירות משתפת פעולה עם מדינות נוספות, כדי למנוע את הרחבת הסמכויות שיאפשרו לכוח האו"ם להיכנס לתוך הכפרים הסמוכים לגבול עם ישראל, שבהם שולט חיזבאללה. ההצבעה על כך תיערך ככל הנראה הלילה.דבריו של השר הלבנוני באים בתגובה לדיווחים, שלפיהם ארצות הברית וצרפת מנהלות מגעים להרחבת סמכויות כוח יוניפי"ל. אמש נחשף בחדשות הערב בכאן 11, כי חלה התקדמות משמעותית במגעים אלו לקראת ההצבעה באו"ם.על פי ההסכם המסתמן, כוחות יונפי"ל יוכלו להיכנס לסריקות בכפרים באזור הגבול. עד כה, בכל פעם כשכוחות האו"ם ניסו להיכנס לכפרים, הם נתקלו בהתנגדות חיזבאללה והיו נסוגים מיד. ההסכם יכלול התייחסות לכך, כי אם חיזבאללה ימנע את כניסת הכוחות לכפרים, פעולה זו תיחשב על ידי האו"ם להפרה.ההחלטה התקבלה לאחר מגעים שהוביל שגריר ישראל לאו"ם, דני דנון, מול שגרירת ארצות הברית באו"ם, ניקי היילי, ומול לשכת מזכ"ל האו"ם, אנטוניו גוטרש. ראש הממשלה בנימין נתניהו התלונן באוזניו של גוטרש, המבקר השבוע בישראל, כי האו"ם לא מונע ולא מתייחס להברחות נשק מסוריה לידיו של חיזבאללה בלבנון, ואמר כי התבססות כוחות חיזבאללה היא הבעיה הדחופה ביותר באזור.השבוע תקפה גם שגרירת ארה"ב באו"ם ניקי היילי את מפקד כוח האו"ם בלבנון וטענה שהוא מפגין חוסר הבנה מביך בנוגע לחיזבאללה, כאשר הדף את הביקורת של ישראל על תפקוד הכוח שלו, והוסיף כי אין שום ראיה שנשק מועבר באופן בלתי חוקי לאזור דרום לבנון הנשלט על ידי חיזבאללה.