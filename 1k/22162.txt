שר החינוך נפתלי בנט (הבית היהודי) הכריז הבוקר (רביעי) על תוכנית חדשה ללימודי האנגלית בבתי הספר, המתמקדת באנגלית מדוברת וחיזוק ההוראה. התוכנית, שנקראת give me five, תיכנס לבתי הספר משנת הלימודים הקרובה - החל מבתי ספר יסודיים ועד התיכונים.מטרת התוכנית היא להגדיל את שיעור הניגשים לבגרות בארבע וחמש יחידות לימוד ל-70%. "גדל פה דור ששינן את חוקי ה-presnt simple, אנחנו נגדל דור שפשוט מדבר אנגלית", אמר בנט.במסגרת חיזוק ההוראה, כוללת התוכנית גיוס של עוד אלף מורים מקצועיים לאנגלית מהארץ ומחו"ל. עוד בתוכנית - בחינת בגרות בעל פה שתיערך באמצעות תוכנת שיחות הווידאו סקייפ, וכן קורס לאנגלית מדוברת לכל תלמידי כיתות י'. בבחינת המיצ"ב (מדדי יעילות וצמיחה בית-ספרית) הקרובה לכיתות ח' תהיה בחינה בעל פה באנגלית. כמו כן תלמידי כיתות ז' יקבלו תוספת שעות שתוקדש לאנגלית מדוברת.