שר החינוך, נפתלי בנט, וחבר הכנסת אחמד טיבי מהרשימה המשותפת התעמתו היום (רביעי) במליאת הכנסת. בדיון על מצב הביטחון בירושלים, תקף יו"ר הבית היהודי את חברי הכנסת הערבים וטען כי הם משתפים פעולה עם גורמים פלסטינים על מנת להלהיט את הרוחות סביב משבר הר הבית. "זה כעשרה ימים אנחנו עדים להתחממות יזומה מכוונת של גורמים פלסטינים וגן מקרב ערביי ישראל להלהיט את הרוחות. במלחמה בטרור יש להתנהל בחזית אחידה", אמר בנט, "עלינו להפסיק לשלם בטווח הארוך כדי להרוויח בטווח הקצר, כי בסוף נפסיד בשניהם. אם נבחר בעוצמה, נקבל ביטחון".במהלך נאומו פנה שר החינוך ישירות לח"כים הערביים: "חלק מהנהגת ערביי ישראל, מהשייח ראאד סלאח ועד ח"כ הכנסת כאן חנין זועבי ואחמד טיבי - אתם עושים עלילת דם אנטישמית נגד ישראל. אתם יודעים שהר הבית פתוח ומי שרוצה יכול להתפלל. למה אתם לא אומרים את האמת - שמדינת ישראל שומרת על הביטחון? אין שום ניסיון לשנות שום דבר. אתם מתפללים להסלמה ועוד תבערה".לאחר מכן עלה ח"כ טיבי להגיב ותקף בחזרה. "עלה לכאן השר בנט ותקף והצטרף למקהלה של שרים שמסיתים נגד חברי הכנסת הערביים. בכל פעם שיש משבר שיש שפיכות דמים שמהמשלה יזמה יש שעיר לעזאזל. הזמין ביותר הוא הח"כים הערבים", אמר. טיבי האשים את בנט וראש הממשלה בנימין נתניהו במצב המתוח בירושלים: "לנפתלי בנט היה חלק בהצתת האש. הוא אשם, נתניהו אשם, גם מיקי גנור אשם. ההסכמה שלו להיות עד מדינה העבירה אנשים על דעתם. ראש ממשלה קורא סקר ומחליט לשים גלאים ידניים. פליק-פלאק לאחור, שיגעתם את המדינה, גרמתם לשפיכות דמים".לאחר סיום דבריו של טיבי, חזר השר בנט לענות: "שקר שחוזרים עליו לא הופך לאמת. מעולם לא אמרתי שצריך להרוג ערבים. אמרתי שצריך להרוג מחבלים. אתה יודע שזה שקר וזה מה שעשיתי בשירותי הצבאי", אמר יו"ר מפלגת הבית היהודי. "לפני עשרה ימים היה רצח בדם קר של אזרחים ערביי ישראל, שרצחו בדם קר שני שוטרים, בלי מגנומטרים, בלי מצלמות. זה קרה כי רצו לרצוח ישראלים. מאז חלק מחברי הכנסת הערבים לא מפספסים הזדמנות להבעיר את האש. אתם רוצים להיות ישראלים נורמטיביים? אהלן וסהלן. אתם רוצים להצטרף למחבלים? מקומכם איתם. אנחנו לא נוותר".