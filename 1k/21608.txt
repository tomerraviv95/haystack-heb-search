עשרות נכים חסמו הערב (שני) את התנועה בכביש 2 לצפון באזור כפר שמריהו, במסגרת המחאה שלהם להשוואת קצבת הנכות לשכר המינימום. המשטרה מדווחת כי גם כביש 531 למערב נחסם במחלף ירושלים, והתנועה הופנתה להרצליה, וכן התנועה במחלף גלילות, בכביש 20 ביציאה ל-531, הופנתה לכביש 5.אתמול נעצרו חמישה מפגינים נעצרו בהפגנת הנכים בצומת אשדוד. מעדויות המפגינים עולה כי הם הובאו ללא כיסאות גלגלים לתחנת המשטרה בעיר, ואף נתקלו באלימות קשה מצד השוטרים. "הפילו אותם מכיסאות הגלגלים, אזקו אותם, גררו על הרצפה כמו חיות, זרקו לתוך הניידות כמו שק תפוחי אדמה אישה אחת וארבעה גברים, וכולם חטפו מכות", אמרה יו"ר המאבק, נעמי מורביה.הנכים דורשים העלאת קצבת הנכות לשכר המינימום, ומוחים על "המקלות בגלגלים ששם ראש הממשלה נתניהו". לדבריהם, ראש הממשלה דחה את המלצת שר הרווחה להשוות את קצבת הנכות לשכר המינימום, בחר לדחות את המלצות ועדת זליכה וכן את את מתווה ביטן, שהוסכם על ידי ראשי כל סיעות הכנסת. הנכים טוענים שהוועדה שמינה נתניהו בראשות פרופסור אבי שמחון נועדה "לתת את הכי מעט שאפשר תוך אפליה קשה בין נכה לנכה".לפני שבוע השיבה הכנסת לעתירה שארגוני הנכים הגישו לבג"ץ, בדרישה להשוות את קצבת הנכות, שעומדת על 2,342 שקלים, לשכר מינימום. לטענת הכנסת, ארגוני הנכים לא הוכיחו שקצבת הנכות לא מספיקה כדי לחיות בכבוד. עוד טענו בכנסת כי ארגוני הנכים לא הוכיחו מחסור בשירותי רווחה שתפקידם לאפשר קיום בכבוד ואמרו כי הטענה ששכר מינימום הוא הרף המינימלי למחייה בכבוד היא "טענה מרחיקת לכת".העתירה הוגשה בחודש יוני על ידי עורך הדין יהודה רסלר ועורך הדין עמית חלמיש בעקבות דרישתם של הנכים להשוות את קצבת הנכות לשכר המינימום ועל רקע מינויה של ועדה בראשותו של הכלכלן פרופסור אבי שמחון, שלטענתם נועדה למסמס את המאבק של הנכים.בעקבות תשובת הכנסת לבג"ץ, הפגינו הנכים מול גני התערוכה, שם נערך ביום רביעי כנס תמיכה בראש הממשלה על רקע החקירות המתנהלות נגדו. במהלך הפגנת הנכים התפתחו עימותים בינם לבין פעילי הליכוד ותומכי ראש הממשלה.