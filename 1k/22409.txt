אלפי בני אדם פונו היום (רביעי) מבתיהם באיים הקריביים, שם מכה הוריקן אירמה, שנחשב לחמור ביותר שתועד באוקיינוס האטלנטי. לא דווח על נפגעים אולם נזק כבד נגרם למבנים, לכבישים ולנמלי תעופה. במדינת פלורידה שבארצות הברית, לשם צפוי להגיע ההוריקן בסוף השבוע, הוכרז מצב חירום וישנן הערכות כי הנזק שתגרום הסופה יהיה חמור. ההוריקן נמצא בדרגה 5 – הגבוהה ביותר – ורוחותיו העזות מגיעות לעד כ-300 קילומטרים בשעה. בארצות הברית הוכרז מצב חירום בפלורידה. היום הכה ההוריקן באיים קטנים בדרכו לפוארטו ריקו, הרפובליקה הדומיניקנית, האיטי וקובה. באי ברבודה היו שיטפונות נרחבים. צרפת שלחה ציוד חירום ומזון אל האיים שבשליטתה סן מרטן וסן ברתלמי, שם גגות מבנים נעקרו ממקומם והחשמל נותק. תחנת כיבוי האש של סן ברתלמי, שם חיים כ-9,000 בני אדם, הוצפה במים בגובה מטר, ולא ניתן היה להניע את כלי הרכב של צוותי ההצלה. בסן מרטן, בניין הממשלה נהרס בחלקו.פוארטו ריקו, היום. אירמה צפויה להכות באי הלילה (צילום: אי-פי)השרה הצרפתית לענייני טריטוריות רחוקות, אניק ג'ירארדין, אמרה כי "אנו חוששים מאוד לגבי כמה מבני ארצנו שלמרבה הצער לא רצו להקשיב לצעדי ההגנה וללכת לאתרים בטוחים. אנחנו מתכוננים לגרוע מכל".בפלורידה, שם נערכים לפגיעת הסופה בסוף השבוע, תושבים רבים עזבו את בתיהם בעוד אחרים רכשו מזון רב לבתיהם. במרכולים שונים רוקנו המדפים ממוצרים. אדם דאום, חזאי הנמצא במדינה סיפר לרן בנימיני ב"כאן הערב" ברשת ב' כי "אין כבר דלק. כל כבישי האגרה בחינם, נותנים לאנשים לצאת כמה שיותר מהר". ההוריקן צפוי להכות הלילה בפוארטו ריקו, הנמצא תחת חסות אמריקנית. נשיא ארצות הברית דונלד טראמפ, שהכריז על מצב חירום באי, באיי הבתולה האמריקניים ובפלורידה אמר היום כי נראה שההוריקן ישבור שיאים וציין כי "יש לנו הרבה הרבה דברים שמונחים על הכף – בתקווה שנוכל לפתור אותם. ייתכן שלא נוכל". הערב פרסמה ארצות הברית אזהרת מסע לנוסעים לקובה, שם צפוי להכות אירמה בשבת. תושבת מיאמי כריסטינה דה קורדובה סיפרה לעיתון "פייננשל טיימס" כי היא עוקבת אחר הסופה עם הטלפון שלה. "אני מקווה שבסופו של דבר היא תנוע מערבה למפרץ ולא תתיישב מעל אמצע פלורידה. אם היא כן – אכלנו אותה".