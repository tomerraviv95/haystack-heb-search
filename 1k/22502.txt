פקידי ממשל בריטי חוששים כי ההתקדמות הפתאומית של קוריאה הצפונית בפיתוח נשק גרעיני היא תוצאה של תמיכה חשאית מצדה של איראן. כך פורסם היום (ראשון) בעיתון "דיילי טלגרף" בממלכה.משרד החוץ הבריטי בוחן אם מדינות גרעיניות בהווה ובעבר סייעו למנהיג קוריאה הצפונית, קים ג'ונג און, להרכיב ראשי נפץ גרעיניים על טילים. מקורות בכירים אמרו לעיתון כי אין זה אמין שמדענים של הדיקטטורה המבודדת הגיעו לבדם להתקדמות טכנולוגית כזאת. "מדענים צפון קוריאנים הם אנשים בעלי יכולות, אך ברור שהם לא עושים את זה בוואקום", אמר שר בריטי.איראן נמצאת בראש רשימת המדינות החשודות במתן סיוע לפיונגיאנג. גם רוסיה זוכה להיות באור הזרקורים. יש חשש כי קוריאה הצפונית התקדמה בזכות ציוד או מומחים שסיפקו לה גם מדינות אחרות. ביום חמישי האחרון הבהיר נשיא ארה"ב דונלד טראמפ שהוא עדיין לא מעוניין לנקוט באופציה צבאית נגד קוריאה הצפונית. "פעולה צבאית היא בהחלט אפשרות, האם היא בלתי נמנעת? שום דבר הוא בלתי נמנע", אמר טראמפ במסיבת עיתונאים בוושינגטון."אני אעדיף לא ללכת בדרך הצבאית, אבל זה בהחלט יכול לקרות", הוסיף טראמפ. "הצבא שלנו מעולם לא היה חזק יותר, ובכל יום יש לו ציוד חדש ויפה, שאנחנו מקווים לא להשתמש בו על צפון קוריאה. אבל אם כן - זה יהיה יום עצוב לקים ג'ונג און".בתוך כך, ארצות הברית גיבשה הצעה להטלת סנקציות מחמירות על צפון קוריאה, ודרשה לקיים דיון חירום במועצת הביטחון של האו"ם מחר. מחלקת המדינה האמריקנית אמרה כי היא מבקשת מהאו"ם "החלטה מהירה" בעניין.ההצעה שהעבירה וושינגטון כוללת אמברגו נפט על איסור על סחר בין צפון קוריאה וסין, שנחשבת לבעלת הקשרים הכלכליים ההדוקים ביותר עם פיונגיאנג. הסנקציות כוללות אמברגו נפט על המדינה המבודדת וכן איסור על קניית מוצרי הייצוא שלה. בנוסף, דורשת ארה"ב להטיל סנקציות מיוחדות על שליט קוריאה הצפונית קים ג'ונג און, שכוללות הקפאת כל נכסיו ואיסור נסיעה, שימנע ממנו לצאת מהמדינה.