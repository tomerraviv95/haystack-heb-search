ראש עיריית לוד, יאיר רביבו, הותקף הבוקר (שישי) במסגד דהמש בעיר לאחר שהגיע למקום כדי להפסיק את השמעת הדרשה ברמקולים, למרות סיכום בין המשטרה לאימאמים כי יישאו את התפילה בשקט.בהודעה שהוציא ראש העיר, הוא האשים את האימאם כי הוא מחבל בדו-קיום בעיר: "היו סיכומים עם האימאמים, עם חברי המועצה ועם המשטרה. כולם כיבדו את הסיכום חוץ ממסגד דהמש שמנסה לחבל בדו קיום". על התקיפה סיפר רביבו: "הגעתי למסגד על מנת לדבר עם האימאם והמואזין שיפסיקו את התפילה ברמקולים ויתפללו בתוך המסגד כמו שכולם עושים. אין לנו דבר נגד תפילה, גם אני לשם הגעתי מתפילת הסליחות רק שלאף אחד לא עולה בראש להשמיע אותה ברמקולים. באותו רגע הותקפתי במכות ובחבלות, חטפו לי את הטלפון הנייד, קיללו וגידפו, והכל, לאכזבתי, לעיני המשטרה".רביבו הסביר כי על פי הסיכום עם האימאמים, תתאפשר תפילה חגיגית בשעה 06:45 בבוקר, והמואזין יקרא לאנשים לתפילה במשך שלוש דקות.מהמשטרה נמסר כי "לבקשת עיריית לוד, קיימה משטרת ישראל שיחות עם אימאמים בעיר לרגל חג הקורבן, והגיעה להבנה שבמסגדים יימנעו מלשאת דרשות ברמקולים בתפילות של יום שישי לפנות בוקר. כאשר נודע אתמול בלילה כי בכוונת ראשי מסגד דהמש בלוד לקיים דרשה ברמקולים בתפילת החג, הוזהר האימאם על ידי משטרת ישראל כי במידה ותינשא דרשה ברמקולים במקום, יינקטו נגדו הליכים בגין הקמת רעש". נגד האימאם יפתחו הליכים בגין הקמת רעש.