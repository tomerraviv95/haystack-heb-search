חברי ארגוני נכים חסמו אחר הצהריים (ראשון) את התנועה בצומת אשדוד, בכביש 4 לכיוון צפון. המיקום נבחר על רקע ביקורם בעיר של ראש הממשלה בנימין נתניהו ושר האוצר משה כחלון, שיגיעו לחתימה על הסכם גג לשיווק 30 אלף דירות באשדוד.הנכים דורשים העלאת קצבת הנכות לשכר המינימום, ומוחים על "המקלות בגלגלים ששם ראש הממשלה נתניהו". לדבריהם, ראש הממשלה דחה את המלצת שר הרווחה להשוות את קצבת הנכות לשכר המינימום, בחר לדחות את המלצות ועדת זליכה וכן את את מתווה ביטן, שהוסכם על ידי ראשי כל סיעות הכנסת. הנכים טוענים שהוועדה שמינה נתניהו בראשות פרופסור אבי שמחון נועדה "לתת את הכי מעט שאפשר תוך אפליה קשה בין נכה לנכה"."אם יכלו לעשות ישיבה מיוחדת בפגרה עבור הכלבה קאיה, יכולים לעשות ישיבה גם עבור הנכים", אמרה יו"ר מטה מאבק הנכים, נעמי מורביה, שהוסיפה כי רשויות האכיפה פועלים כלפי הנכים המוחים לא בהגינות. "השוטרים עשו תרגיל מטונף ועצרו אותנו. מתייחסים אלינו כמו חיות ומשסים בנו את הציבור".לפני שבוע השיבה הכנסת לעתירה שארגוני הנכים הגישו לבג"ץ, בדרישה להשוות את קצבת הנכות, שעומדת על 2,342 שקלים, לשכר מינימום. לטענת הכנסת, ארגוני הנכים לא הוכיחו שקצבת הנכות לא מספיקה כדי לחיות בכבוד. עוד טענו בכנסת כי ארגוני הנכים לא הוכיחו מחסור בשירותי רווחה שתפקידם לאפשר קיום בכבוד ואמרו כי הטענה ששכר מינימום הוא הרף המינימלי למחייה בכבוד היא "טענה מרחיקת לכת".העתירה הוגשה בחודש יוני על ידי עורך הדין יהודה רסלר ועורך הדין עמית חלמיש בעקבות דרישתם של הנכים להשוות את קצבת הנכות לשכר המינימום ועל רקע מינויה של ועדה בראשותו של הכלכלן פרופסור אבי שמחון, שלטענתם נועדה למסמס את המאבק של הנכים.בעקבות תשובת הכנסת לבג"ץ, הפגינו הנכים מול גני התערוכה, שם נערך ביום רביעי כנס תמיכה בראש הממשלה על רקע החקירות המתנהלות נגדו. במהלך הפגנת הנכים התפתחו עימותים בינם לבין פעילי הליכוד ותומכי ראש הממשלה.