שר האוצר, משה כחלון, הודיע כי הלילה (ראשון) בחצות תיפתח הגרלה של כ-12 אלף יחידות דיור במסגרת תכנית מחיר למשתכן. ההגרלה תהיה זמינה עבור זכאים בסדרה א' של התכנית, והזוכים בה יוכלו לרכוש דירות ב-22 ערים, ובהן ראשון לציון, נתניה, באר שבע, רמת גן, מודיעין, אשקלון, חדרה וכרמיאל."בזמן האחרון אנחנו עדים להתקפות חסרות תקדים על התכנית מצד גורמים אינטרסנטיים שרוצים להכשיל אותה", האשים שר האוצר בדף הפייסבוק שלו. "אותם גורמים לא רוצים שתהיה לצעירים דירה, או שהם רוצים שהם יקנו דירה במחירים מטורפים. כל הגורמים שתוקפים את התכנית ורוצים שתיכשל – לא תוקפים אותי, אלא את הצעירים ואת התקווה שלהם לדירה".בתחילת החודש שעבר ביטל בג"ץ את חוק הדגל של כחלון ומפלגת כולנו, חוק מיסוי דירה שלישית, וקבע כי החוק יחזור לדיון בוועדת הכספים זה הכנסת. זו הייתה הפעם הראשונה שבה בג"ץ מבטל חוק בשל טענה לפגם בהליך החקיקה.כחלון הגיב אז להחלטת בית המשפט וכתב: "אני מביע צער ואכזבה עמוקה מהחלטת בג"ץ. אני בטוח שיש איתי עשרות אלפי זוגות צעירים שהיום התאכזבו יחד איתי מההחלטה". שר האוצר הוסיף כי "זה לא הקושי הראשון בדרך. עברנו מאבקים עם בעלי ממון, עם בנקים, ועם אינטרסנטים שלא רוצים שמחירי הדירות ירדו ושהזוגות הצעירים יתרחקו מדירה. אני מתחייב להמשיך להיאבק במשקיעים".החוק, שהיה חלק מהניסיונות להוריד את מחירי הדיור, קבע כי מי שיחזיק שלוש דירות או יותר ישלם מס חדש: אחוז אחד משווי הנכס מדי שנה. הנחת משרד האוצר היתה שהדבר ימנע ממשקיעים לרכוש דירה שלישית, מה שיביא לירידה בביקוש – ובמחירים. אולם בדצמבר 2015, נוסח החוק הגיע לחברי ועדת הכספים זמן קצר לפני ההצבעה מבלי שהתקיים דיון ענייני במשמעויות שלו.השופט נועם סולברג כתב כי מפרוטוקול הדיון בוועדת הכספים עולה כי "לכל אורך הדיון בוועדה האיצו נציגי הממשלה שוב ושוב ועימם כמה מחברי הקואליציה - ולעתים גם יו"ר הוועדה - בחברי הכנסת שלא להערים קשיים לא לשאול לא לחקור ולא לדרוש - כדי להגיע לאישור הצעת החוק".סולברג כתב כי "הפרוטוקול (בוועדה) גדוש בהתבטאויות שאלו דוגמתן: 'הכל בסדר, תרוץ. יאללה, רוצו. הלאה. נגמר הדיון, כמה שפחות להפריע, שנגמור מהר ו'למה להכניס עכשיו את כל התיקונים האלה?'". 