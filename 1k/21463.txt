הכנסת ביקשה היום (רביעי) מבג"ץ לדחות על הסף את העתירה של ארגוני הנכים, שמבקשים להשוות את קצבת הנכות, שעומדת על 2,342 שקלים, לשכר מינימום. לטענת הכנסת, ארגוני הנכים לא הוכיחו שקצבת הנכות לא מספיקה כדי לחיות בכבוד.עוד טוענים בכנסת כי ארגוני הנכים לא הוכיחו מחסור בשירותי רווחה שתפקידם לאפשר קיום בכבוד ואמרו כי הטענה ששכר מינימום הוא הרף המינימלי למחייה בכבוד היא "טענה מרחיקת לכת".העתירה הוגשה בחודש יוני על ידי עורך הדין יהודה רסלר ועורך הדין עמית חלמיש בעקבות דרישתם של הנכים להשוות את קצבת הנכות לשכר המינימום ועל רקע מינויה של ועדה בראשותו של הכלכלן, פרופסור אבי שמחון שלטענתם נועדה למסמס את המאבק של הנכים.בתגובה אמר אלכס פרידמן, מוביל המאבק ויו"ר הארגון "נכה, לא חצי בן אדם": "רק לפני שבועיים פנה אליי שר האוצר משה כחלון באופן אישי והתחייב לעמוד בהבטחתו להקצות ארבעה מיליארד ש''ח במסגרת מתווה פרופ' זליכה, ולהילחם על כך לא פחות ממה שנלחם על תאגיד השידור הציבורי, באותו יום הוא חזר על הדברים בכנס 'נטו משפחה', אז מה קרה עכשיו? למה שר האוצר החברתי בוחר להמשיך להרעיב את הנכים? למה להמשיך ולייאש את המיואשים עוד שבועיים? חבל שהנכים לא מס על דירה שלישית. בעצם גם שם כחלון נכשל.''באשר לבקשת הכנסת מבג"ץ אמר פרידמן כי חברי כנסת שהתחייבו לעזור במאבק מבזים את בית המחוקקים: "הכנסת בפגרה, אבל זה לא מונע מהם להמשיך לפגוע בנכים. למרות שמרב מיכאלי, יואל חסון, בצלאל סמוטריץ' וחברי כנסת נוספים, שילבו ידיים והתחייבו להעלאת קצבאות הנכות לפני כחודש, ולמרות שיו''ר הכנסת יולי אדלשטיין וראשי סיעות נוספות הביעו תמיכה בהעלאת הקצבה, היום, בהתאם לתשובת הכנסת לבג"ץ, ציבור הנכים צריך להוכיח כיצד לא ניתן לחיות מ-2,342 שקלים לחודש. הם סותרים את עצמם ומבזים את בית המחוקקים".תגובתו של עורך הדין רסלר: "הממשלה ממשיכה בסחבת ובהתעללות בציבור הנכים! למרות שהיה להם חודש וחצי להגיש תגובה לבג"ץ הם בחרו לגרור רגליים וביום האחרון ביקשו ארכה של שבועיים להגיש תגובה. למרות התנגדותנו בג"ץ נעתר להם".חבר הכנסת יאיר לפיד הגיב על תשובת הכנסת לבג"ץ – לא מוכן שהתשובה הזאת תייצג אותי: "תשובת הכנסת לבג״ץ לפיה הנכים לא הוכיחו שאי אפשר להתקיים מ-2,342 שקלים בחודש היא מבישה, אטומה וחסרת לב. כחבר כנסת אני לא מוכן שהתשובה הזו תייצג אותי. יש עתיד תמשיך להיאבק למען העלאת קצבאות הנכים לשכר מינימום. נכה לא יכול להתקיים מ-2,342 שקל בחודש. נקודה!"גם נשיא הקרן לידידות, הרב יחיאל אקשטיין, הגיב ואמר כי "תגובת הכנסת לבג"צ היא שיא חדש של אטימות. מי שכתב אותה ראוי לעמוד בעצמו בפני האתגרים והמצוקות הבלתי אנושיות שחווים אלפי נכים בישראל, בעוד מערכות המדינה עומדות מולם חסרות אונים וללא אמצעים. לקרן מגיעות בכל שבוע עשרות פניות מסמרות שיער של אנשים שבשל נכותם כלואים בבית, רעבים ללחם ומיואשים עד כדי מקרים של אובדנות. אותם אנשים יכלו, במדינה אחרת, לחיות חיים מלאים ומשמעותיים אבל כאן בישראל ההנהגה פשוט כבר שבעה ומנותקת. אני קורא לכל אדם שעוד חש חמלה להצטרף למאבק הזה ולציבור הנכים לא לוותר ולהשתמש בכל האמצעים להוציא את מנהיגינו מאדישותם".