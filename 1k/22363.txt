במאי 2016 נולד במערכת הבריאות תפקיד חדש: עוזר הרופא. לתפקיד החדש היו שתי מטרות: להקל על העומס בחדרי המיון בבתי החולים בארץ ולספק לפרמדיקים אפיק להתקדמות מקצועית. מה הבעיה? הפרמדיקים, שעזבו את מד"א, בין השאר, בשל תנאי העבודה הקשים, אמנם צעדו צעד קדימה מבחינה מקצועית, אך נדרשו לספוג פגיעה משמעותית בשכר ובתנאים הסוציאליים שלהם.עוזרי רופא עובדים בישראל כרגע רק בחדרי המיון. בשונה מעבודת הפרמדיקים בשטח, הם נמצאים תחת פיקוח הרופאים אך מבצעים כמעט את כל הפרוצדורות הרפואיות הנדרשות. הם עוזרים להקל את העומס ולשפר את הטיפול שניתן לחולים בחדרי המיון. משרד הבריאות פתח את הקורס הראשון לפני כשנה וחצי וכדי להתקבל צריך הכשרה רפואית: פרמדיק עם תואר ראשון וניסיון מעשי, בוגרי רפואה מחו"ל או עוזרי רופא עם הכשרה מחו"ל. בקורס הראשון השתתפו 33 חניכים, רובם פרמדיקים. הליך ההכשרה, שהסתיים ביולי, כלל לימודים עיוניים לצד עבודה מעשית בבתי החולים, שעליה המשתתפים מקבלים תשלום."עבדתי חמש וחצי שנים במד"א והלכתי לקורס של עוזרי רופא בגלל התקווה לקידום מקצועי וכלכלי", מספרת ל"כאן באמת" ליאת מזרחי (41), שעובדת כעוזרת רופא במיון פנימי בביה"ח הלל יפה. "היה פה אופק מקצועי וגם הבטחות על גבי הבטחות לגבי משכורות ותנאים. אבל קצת השלו אותנו. הראו לנו תמונה הרבה יותר ורודה בתחילת הדרך כדי לשכנע אותנו לצאת ממד"א. העבודה בחדר מיון הרבה יותר אינטנסיבית ממד"א, יש הרבה יותר אחריות, אנחנו נדרשים לידע רפואי הרבה יותר רחב. העלו את כל הדרישות מבחינה מקצועית, אבל השכר שלנו נפגע".כיתוב: ליאת מזרחי. "העלו את כל הדרישות מבחינה מקצועית, אבל השכר שלנו נפגע" (צילום: יניב יוסף)התקן החודשי של עוזר הרופא עומד על 173 שעות, כלומר כ-40 שעות בשבוע. שאר עובדי המיון עובדים פחות. העבודה במיון נחשבת לעמוסה ושוחקת מאוד, ולכן התקן השבועי של אחיות ורופאים עומד על 36 שעות. כל שעה מעבר היא כבר חלק מהשעות הנוספות. השכר השעתי של עוזרי הרופא נע בין 35 ל-42 שקל, תלוי בוותק ובניסיון (משרד הבריאות החשיב את הניסיון הקודם של הפרמדיקים במד"א ובמסגרות הפרטיות), והשכר נע בין 9,000 ל-11,000 שקל ברוטו - שכר נמוך משהרוויחו במד"א. "במד"א הייתי מגיעה ל-240 בחודש, אבל במיון אי אפשר לעמוד במסגרת שעות כזו", מסבירה מזרחי. "אני עושה 200 שעות בחודש וזה קשה. במיון, אחרי משמרת של שמונה שעות, את מחוקה. אין מנוחה, זו עבודה על הרגליים, כל היום סטרס, כל היום לקבל חולים. זו עבודה מאוד קשה, מנטלית וגם פיזית"."ישבתי עם מנהלת כוח האדם בביה"ח כדי להבין איך אני יכול לשפר את השכר שלי", מספר ל"כאן באמת" שי (שם בדוי), שעובד כעוזר רופא במחלקת מיון באחד מבתי החולים, ובעברו עבד במשך 20 שנה כפרמדיק במד"א ובמסגרות פרטיות. "והיא אמרה לי שאם אעבוד משמרת ערב כל שבוע ומשמרת לילה ומשמרת שבת וחג ושעות נוספות פה ושם, בקיצור אם אהרוס לעצמי את החיים ואתגרש, אוכל להרוויח 1,500 שקלים נוספים. לוותר לגמרי על החיים הפרטיים שלי כדי להרוויח עוד 1,500 שקל? מה אני, ילד אחרי צבא שעובד בתחנת דלק?"רוב השכר של עוזרי הרופא מורכב מתוספות, כמו "תמריצי מנהל", "תוספת 2009" ו"תוספת 2011". המשמעות היא ששכר הבסיס, שלפיו מופרש הכסף לפנסיה, נמוך, ושלעוזרי הרופא אין באמת כרית ביטחון לימי הזקנה - בדיוק אותו הסיפור שרבים מהם נתקלו בו בתור פרמדיקים. בנוסף, עוזרי הרופא מצאו את עצמם בשנית עם תפקיד ללא אופק תעסוקתי. "מכיוון שבאנו עם ותק לתפקיד", מספר א', שעובד בבית חולים במרכז. "נכנסו ישר למדרגת השכר הגבוהה ביותר שנתנו לנו. זהו, אין לי עוד דרגות להתקדם בהן. כשרופא נמצא בלימודיו, בכל שלב השכר שלו משתנה. סטודנט, אם הוא עובד בזה, מקבל שכר מסוים, סטז'ר מקבל שכר מסוים, מתמחה צעיר, מתמחה ותיק, מומחה. לכל אחד יש קידום, אבל לנו אין את זה". בעיה נוספת שבה נתקלו עוזרי הרופא, וגם אותה רובם הכירו מהגלגול הקודם בתור פרמדיקים, היתה ההסדרה החוקית של המקצוע. לצד קביעת התנאים להעסקת עוזרי רופא ותהליכי העבודה שלהם בחוזר מנכ"ל ממאי 2015, משרד הבריאות לא השכיל לתקן את החטא הקדמון של קודמיו - שלא דאגו להסדיר את מקצוע הפרמדיקים מבחינה חוקית. כלומר, גם לעוזרי הרופא אין פיקוח, אין רישום ואין רישיון. "משרד הבריאות המשיך את אותו הקו, הוא לא חוקק ולא תיקנן תקנות ולא קרא לזה מקצוע", מסביר א'. "הכל זה טלאי על טלאי, גם בשכר ובגם בסמכויות שלנו. זו התחושה. הם הסתמכו על זה שרובנו פרמדיקים. אמרו טוב, נשען על האוכלוסייה הזו, נתמחר שיראה יותר יפה מאשר להיות פרמדיק, מה שדה פקטו לא קורה, ונתקדם קדימה".כבר ביום הראשון של הקורס, הבינו עוזרי הרופא שהם חייבים לדאוג לזכויות שלהם. אז הם ערכו הצבעה דמוקרטית והקימו ועד, שבראשו יושבים ארבעה עוזרי רופא. הוועד התנהל בקביעות מול משרד הבריאות, אך אחרי שזכה להתעלמות ולא הצליח להגיע להסכמות מולו, הוחלט להשבית את מהלך הקורס. בתגובה, משרד הבריאות הסכים לשנות את מדרגות השכר, דבר שהביא לעלייה של אחוזים בודדים בשכר. כעת, התכנון של הוועד הוא להמשיך ולהילחם על הסדרת המקצוע, על הכשרה אקדמית לדורות הבאים (הקורס הראשון היה במתכונת של לימודי תעודה) ועל שיפור תנאי השכר."אנחנו אנשים פרגמטיים, אף אחד לא חשב שהוא יצא מיליונר מהעבודה הזו", מסכם שי. "אף אחד מאיתנו לא חשב שהוא יתקבל לעבוד במיון ו'זהו זה, מבחינה כלכלית, הופה, אני מסודר'. אף אחד לא דמיין את זה. אבל כן חשבנו שיעריכו אותנו בצורה כזאת שנוכל להגיע הביתה עם שכר סביר שאפשר לחיות איתו. וזה לא קרה. אני שואל את משרד הבריאות, חבר'ה באמת חשבתם שאנשים עם תואר ראשון ועם 15 ו-20 שנות ותק, שעובדים בסביבה קשה ומסוכנת עם עומס עבודה ואחריות מאוד גדולה, יסתפקו בפירורים שאתם נותנים? ואתם לא מתכוונים לחוקק שום דבר ולתת לנו סמכויות כפי שמקובל במקומות אחרים בעולם? מה חשבתם לעצמכם שאנשים אידיוטים לגמרי?"polinat@kan.org.il"עוזר רופא הנו תפקיד חדשני במערכת הבריאות, שהוטמע לראשונה במחלקות לרפואה דחופה. סמכויות עוזרי הרופא מעוגנות בחוק באתרים ספציפיים, לצורך פיקוח ובקרת ההטמעה. משרד הבריאות בשיתוף האיגודים המקצועיים, בוחנים אפשרויות לשלב עוזרי רופא במחלקות ובמתארים נוספים, ובמידה ויוחלט כך, הדבר יעוגן בחוק.לפני תחילת הקורס הובטחו לעוזרי הרופא תנאים מסויימים, אשר שופרו משמעותית עם שילובם של עוזרי הרופא בעבודה במחלקות לרפואה דחופה. כל עוזרי רופא זכאים לתנאים שהנם משופרים ביחס לאלה שהיו מוכרים להם במקומות עבודה קודמים.תפקיד עוזר הרופא במלר"ד מהווה קידום מקצועי לפראמדיקים מנוסים. היות ומדובר בתפקיד חדש, כיום לא קיים מדרג המאפשר להם קידום קליני. בעתיד, גידול במספרם כמו גם הוספת אתרים נוספים, יאפשר לעוזרי הרופא קידום והתפתחות מקצועית. יש לציין שבמערכת הבריאות ישנם תפקידי ניהול הפתוחים למספר סקטורים/תפקידים ובעתיד יוכלו להתמודד גם על תפקידים אלו.אורך שבוע העבודה של רופאים במלר"ד נקבע בהסכמי שכר עם הר"י ואינו תקף לכלל צוותי המיון. עוזרי הרופא נכללים בסקטור מקצועי אחר עם הסכמי עבודה אחרים. משרד הבריאות נמצא בקשר שוטף עם וועד עוזרי הרופא, ובשלבים שונים במהלך ההכשרה אף נשמר קשר ישיר עם מנכל המשרד וראש המטה של המנכל. ההדברות היא ישירה ושקופה. מחזור נוסף של עוזרי רופא צפוי להיפתח לקראת סיום השנה האזרחית".