התנכלות לחיילים ברחוב החרדי: משפחה חרדית מירושלים גורשה מביתה באמצע הלילה לאחר שבעל הדירה, חרדי גם הוא, גילה שאב המשפחה שירת בצה"ל, כך פרסמנו היום (חמישי) בחדשות הערב בכאן 11. לדברי א', הצעיר החרדי שהשתחרר לא מזמן מצה"ל, בעל הדירה גילה על שירותו הצבאי לאחר שראה אותו מותקף על ידי קיצוניים חרדים.כבר חמישה ימים ש-א', אשתו ובנם בן השנתיים ללא קורת גג, נאלצים להיעזר בחברים ומכרים. משפחת החייל המשוחרר דלת אמצעים ולא זוכה לתמיכה מהמשפחה, ולכן אין באפשרותם לעבור לדירה אחרת – ימים אחדים לפני ראש השנה.א' אמר לכאן11: "בעל הדירה אמר לי, 'עוד כמה ימים אבוא עם כמה אנשים ואוציא אותך מהבית' וזה מה שקרה. בלילה שבין מוצאי שבת ליום ראשון הוא פתח את הדלת ונכנס. ניסיתי להתנגד". הוא הוסיף: "אנחנו כבר חמישה ימים - כמעט שבוע - ברחובות, ועוד מעט ראש השנה, מה אני אעשה? אין לי ברירה, אני חייב שמישהו ייתן לי יד וירים אותי".