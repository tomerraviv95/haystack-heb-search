הורי תלמידי הכיתה בבית הספר בתל אביב בו לימד המורה המואשם בעבירות מין, שאול שמאי, מתכננים להמשיך ולהפגין מחוץ לשער בית הספר מחר (ראשון) בבוקר. הם דורשים שמנהלת בית הספר תשעה את עצמה עד לסיום הבדיקה בענינה.ההורים הפגינו ביום שישי האחרון נגד המנהלת ובסוף השבוע הפיצו מכתב לכל הורי בית הספר בו הם קוראים להם לבוא ולהפגין גם מחר. "המנהלת כשלה בתפקידה. איבדנו את האמון והבטחון במי שצריכה לנווט את הספינה גם בים סוער. אשת חינוך אמיתית רואה את טובת הילדים לפני טובתה האישית – משבר זה הוכיח מעל לכל ספק שמנהלת בית הספר שלנו רחוקה מכך". כתבו ההורים במכתב והוסיפו : "איננו צריכים לקבל כעובדה שמי שכשלה כישלון כה חמור בתפקידה נשארה האחראית על ילדינו. כולנו זקוקים למנהל/ת חדש/ה שייקח על עצמו את התפקיד באהבה וברגישות ויסייע בשיקום הנפגעים ושיקום הקהילה, תוך דגש על אמינות, שקיפות ויחסי כבוד" .ממשרד החינוך נמסר: אנו מלווים באופן צמוד את בית הספר כדי להבטיח לתלמידים שגרת לימודים ואקלים בית ספרי מיטבי.בסוף חודש יוני הואשם שאול שמאי, מורה בן 48 מראשון לציון, בביצוע עבירות מין בבית ספר יסודי בצפון תל אביב. על-פי כתב האישום המעשים בוצעו בזמן ששמאי שימש מורה ומחנך בכיתה ב'. הוא ביצע מעשים מגונים בתלמידות בנות שבע ושמונה במהלך השיעורים בכיתה בזמן ששאר התלמידים נחשפים למתרחש.