מצלמות אבטחה הותקנו הלילה (ראשון) סמוך לשער האריות שבכניסה להר הבית, כחלק מהניסיון של מערכת הביטחון למצוא פתרון חלופי לגלאי המתכות. הגלאים לא הוסרו בינתיים וגם היום יימשך הבידוק בהם כרגיל. במקביל, צה"ל, שב"כ והמשטרה נערכים בכוננות מוגברת על רקע אירועי הר הבית והפיגוע הקטלני ביום שישי, בו נרצחו שלושת בני משפחת סלומון בישוב חלמיש. החשש הוא מפני הסלמה שעלולה להימשך כמה שבועות ואף מעבר לכך.לאחר סוף השבוע המתוח, גם הלילה נרשמו הפרות סדר במזרח ירושלים, הפעם בשכונות ראס אל-עמוד וסילוואן. פלסטינים יידו אבנים ובקבוקי תבערה וגם ירו זיקוקי דינור לעבר שוטרים. מהמשטרה נמסר כי נעשה שימוש באמצעים לפיזור הפגנות. בנוסף, הבוקר נורתה רקטה מצפון רצועת עזה לשטח ישראל והתפוצצה באוויר, בלי לגרום לנזק או לנפגעים.הלילה ביצעו צה"ל ושב"כ גל מעצרים בשטחי יו"ש, שכלל 25 פעילים מקומיים של חמאס, ביניהם אסירים משוחררים. כלי תקשורת פלסטיניים דיווחו כי אחד מהעצורים הוא עומר עבד א-ראזק, לשעבר שר בממשלת חמאס, שנעצר בסלפית. למרות ההסלמה והמתיחות הגוברת, ברמאללה ממשיכים להתבצר בעמדתם בכל הנוגע להצבת המגנומטרים בהר הבית והקפאת המגעים עם ישראל. סגן יו"ר פת"ח, מחמוד אל-עאלול, הבהיר בראיון לטלוויזיה הפלסטינית כי ניתוק הקשר עם ישראל כולל את כל צורות המגעים, לרבות התיאום הביטחוני בין הצדדים."זהו מסר לישראל שהרשות הפלסטינית לא תסכים להמשך המצב הנוכחי", אמר הבוקר גורם פלסטיני לעיתון א-שרק אל-אווסט, "לא נוכל לשתוק על הפגיעה במסגד אל-אקצא". דובר פת"ח, אוסמה קוואסמה, הדגיש כי הפלסטינים מתעקשים על סילוק גלאי המתכות מהר הבית, ולא יסכימו להחליפם בפתרונות ביטחוניים חלופיים. "זו לא עמדה שנתונה למו"מ", הוא הוסיף.המסרים מרמאללה מגיעים ככל הנראה בתגובה לדבריו אמש של מתאם הפעולות בשטחים, האלוף יואב (פולי) מרדכי, לפיהם ישראל שוקלת להסיר את גלאי המתכות אם יימצא פתרון חלופי שיבטיח את בטחון המתפללים בהר הבית. בראיון שהעניק אתמול לערוץ אלג'זירה בערבית, הדגיש מרדכי כי ישראל לא מעוניינת בשינוי הסטטוס קוו ורק רוצה למנוע את הפיגוע הבא. הוא מתח ביקורת על הרשות הפלסטינית על שתיקתה נוכח הפיגוע בחלמיש ואמר: "מי שלא מגנה את הפיגוע - שותף לו".