ממשלת ספרד עתרה היום (רביעי) לבית הדין החוקתי במדינה נגד כוונת הפרלמנט בקטלוניה להעביר חוק על עריכת משאל עם לעצמאות החבל. הפרלמנט בברצלונה צפוי להצביע מאוחר יותר היום על החוק לקיום המשאל באחד באוקטובר, ועל סעיפים נוספים שאמורים להסדיר את המסגרת החוקתית לעצמאות החבל. נשיא קטלוניה קרלס פוג'דמון הכריז כי הקלפיות, ניירות ההצבעה ואף מפקד התושבים כבר מוכנים לקראת המשאל.ממשלת ספרד הודיעה כי היא רואה בהחלטה צעד בלתי חוקי. לטענת הממשלה במדריד, פרישה מהממלכה מחייבת משאל בקרב כל אזרחי המדינה, ולא רק בקרב תושבי החבל. על פי החוק שיועלה להצבעה בפרלמנט בקטלוניה, אם ינצח מחנה התומכים בעצמאות, יוכרז על עצמאות בתוך 48 שעות.בית המשפט הספרדי כבר השעה בעבר פוליטיקאים קטלנים שארגנו משאל עם לא רשמי ב-2014. במשאל ניצחו התומכים בעצמאות, אולם שיעור ההצבעה היה נמוך.נשיא קטלוניה וסגנו בהצבעה בפרלמנט על עריכת משאל העם, היום (צילום: אי-פי)ביום שני האחרון הכריז ראש ממשלת ספרד מריאנו ראחוי כי הממשלה במדריד תפעל בכל הכלים החוקיים על מנת להבטיח שמשאל העם לא יתקיים. "הם מתכננים לחסל ביום אחד את החוקה ואת הריבונות הלאומית, אבל הם לא יצליחו" הכריז ראחוי במסיבת עיתונאים. "אף אחד לא יכול לחסל את הדמוקרטיה הספרדית".לפי דיווחים בכלי תקשורת בספרד, בית דין לענייני ביקורת במדריד הטיל על הנשיא הקודם של קטלוניה, ארטור מאס, ופוליטיקאים קטלונים אחרים קנס בסך 5 מיליון יורו בגין עריכת המשאל ב-2014. התאריך האחרון לתשלום הקנס הוא ה-25 בספטמבר. נשיא קטלוניה פוג'דמון אמר כי מדובר בניסיונות הפחדה על רקע ההחלטה לערוך את משאל עם.על פי סקר שנערך לפני כחודשיים, כ-48% מתושבי קטלוניה תומכים בעצמאות החבל, שנחשב לאחד העשירים בספרד. עם זאת, מדובר בשיעור נמוך ביחס לשנים קודמות. הירידה בתמיכה מיוחסת להתאוששות הכלכלה הספרדית.