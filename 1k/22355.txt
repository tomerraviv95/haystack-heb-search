המנהל למחקר, פיתוח אמצעי לחימה ותשתית טכנולוגית (מפא"ת), הגוף המרכז את כלל תוכניות המחקר והפיתוח הביטחוני, חשף אחר הצהריים (שלישי) כמה מאמצעי הלחימה העתידיים, המצויים בשלבים שונים של פיתוח עבור מערכת הביטחון.בין הכלים החדשים רכב משוריין שמופעל על ידי שני לוחמים בלבד, וכולל מנוע היברידי וייתכן שניתן יהיה להסוות אותו. פיתוח נוסף הוא רחפן שנושא נשק קל, ונמצא בשלבי פיתוח מתקדמים. עוד פותח רובה מתוחכם בשם "כדור ראשון" בו הלוחם סוחט את ההדק - אך כלי הנשק יירה רק כאשר המטרה נמצאת במרכז הכוונת. בניסויים שנערכו עד כה, השימוש במערכת זו העלה משמעותית את אחוזי הפגיעה והפחית את הפגיעה באחרים. כמו כן מפותחת צוללת בלתי מאוישת.ראש מפא"ת, תת-אלוף דני גולד, אמר כי הגוף שבראשו הוא עומד מטפל בכל זמן נתון בכ-1,500 פרויקטים ביטחוניים."קציני צה"ל לא תמיד אומרים 'חסר לי' כי הם לא יודעים שאפשר להשיג", סיפר בשיחה עם כתבים. "ופתאום במפגשים האלה הם שומעים שאנחנו יכולים לעזור להם או לכוון מחקר ופיתוח לצרכים שלהם. אנחנו מקיימים גם משחקי מלחמה אחת לכמה זמן - לוקחים טייסים, מג"דים, משחקים את המלחמה העתידית ובסוף בודקים היכן הפערים ואיך לפתור אותם".גולד הדגיש כי מטרת מפא"ת היא לחזות את מה שיאפיין את שדה הקרב העתידי והגדיר את זליגת אמצעי לחימה מתקדמים למזרח התיכון, שיפור דרמטי ביכולות הפיתוח באיראן ובמדינות נוספות, איום הסייבר והלוחמה התת קרקעית.