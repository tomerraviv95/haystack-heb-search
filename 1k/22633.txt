בשיחות סגורות שנערכו הערב (שלישי) הביעו ראשי המפלגות החרדיות מסרים רגועים בנוגע לפסיקת בג"ץ בנושא ביטול הפטור מגיוס בני ישיבות. לטענתם, ההסכם הקואליציוני מחייב חקיקה שתשנה את פסיקת בית המשפט העליון.לאחר הפסיקה בנוגע לביטול חוק הגיוס, מיהרו חברי הכנסת החרדים לבקר בחריפות את בג"ץ אך מאחורי הקלעים הם טוענים שאין סיבה לחשוש מאחר וההסכם הקואליציוני כולל בתוכו סעיפים לגבי מצבים בהם בית המשפט פוסק בענייני דת ומדינה. על-פי דבריהם של ראשי המפלגות החרדיות, הקואליציה מחויבת לחוקק חוק שישנה את פסיקת בג"ץ וכך הם צפויים לדרוש מראש הממשלה.בנוסף העבירו חברי הכנסת החרדים מסר לחברי מפלגת ישראל ביתנו, לפיו הם אינם חוששים מטירפוד החקיקה על-ידם. הם טוענים כי ייזכו לרוב גם ללא תמיכת חברי סיעתו של אביגדור ליברמן.מוקדם יותר הערב קבע בג"ץ בהחלטה דרמטית כי הסדר הגיוס שנקבע ה-2015 ומעניק פטור משירות צבאי לצעירים חרדים – אינו חוקתי בשל פגיעה בעיקרון השוויון. השופטים הורו לממשלה לנסח חוק חלופי בתוך שנה – אז ייכנס הביטול לתוקפו.בג"ץ דן בעתירה בהרכב מורחב של תשעה שופטים בראשות הנשיאה היוצאת, מרים נאור. שמונה מתוך תשעת השופטים פסקו כי יש לבטל את הסדר הגיוס באופן מיידי בעוד השופט נעם סולברג נותר בדעת מיעוט.העתירה לבג"ץ הוגשה לפני כשלוש שנים, לאחר שהכנסת הקודמת אישרה את התיקון לחוק שירות הביטחון. התיקון העניק פטור מגיוס לתלמידי ישיבות שמלאו להם 18 בעת חקיקתו אך קבע שהחל מקיץ 2017 תלמידי ישיבה בני 21 יחויבו להתגייס או להתנדב לשירות לאומי. לאחר הבחירות האחרונות שונה התיקון כך שתקופת ההסתגלות הוארכה לשלוש שנים ובמהלכה לא חלה חובת גיוס על בני הישיבות.