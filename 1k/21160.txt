גבר בן 65, תושב אבו סנאן, נהרג היום (שני) כשנפל לתוך בור ביוב באתר בנייה בו עבד בחיפה. אחד מחבריו לעבודה, שנפל אף הוא לבור, נפצע באורח קשה.האירוע התרחש בסביבות השעה 09:30, באתר בנייה ברחוב הדייגים שבחיפה. מסיבה שאינה ברורה, שני הפועלים נפלו במהלך עבודתם לבור ביוב שנמצא בעומק רב בתוך האדמה.חבריהם לעבודה חילצו את השניים, והם פונו על ידי מגן דוד אדום לבית החולים רמב"ם בעיר, שם מת אחד מהם מפצעיו כעבור זמן קצר. הפועל השני שנפצע, תושב נשר בן 36, נמצא במצב קשה ומאושפז במחלקה לטיפול נמרץ של בית החולים כשהוא מורדם ומונשם. המשטרה פתחה בחקירת המקרה בשיתוף נציגי משרד התמ"ת.מותו של הפועל מצטרף לשורה של תאונות שהתרחשו לאחרונה באתרי בנייה ברחבי הארץ. ביום שבת נפצע פועל כבן 30 באורח בינוני כשנפל מגובה של כ-7 מטרים בחירבת נבי אליאס שבשומרון. יממה לפני כן, נפצע פועל כבן 60 גם כן בינוני מחומת לבנים שקרסה ביבנה.  עוד בשבוע שעבר, נפצעו שני פועלים – אחד מנפילה בפתח תקווה והשני במפעל באזור התעשייה ברקן בשומרון.