שלושה נרצחו הערב (שישי) בפיגוע דקירה התנחלות חלמיש שבמועצה אזורית מטה בנימין. אישה נוספת כבת 70 נפצעה באורח בינוני-קשה. המחבל נורה ונפצע באורח קשה, כנראה על ידי חייל שמתגורר בשכנות ושמע את המתרחש. המחבל פונה לטיפול רפואי בבית החולים בילינסון בפתח תקווה.בסביבות השעה 22:00 התקבל דיווח על פיגוע דקירה בחלמיש. מפרטים ראשונים עולה כי מחבל חדר לבית בהתנחלות בשעה שחגגו בו יום הולדת ודקר ארבעה בני אדם. מותם של שלושת ההרוגים - גברים כבני 40 ו-60 ואישה כבת 40 - נקבע במקום לאחר ניסיונות החייאה של צוותי מגן דוד אדום. הפצועה באורח בינוני-קשה פונתה לבית החולים שערי צדק בירושלים, כשהיא סובלת מפצעי דקירה בגבה. שני מסוקים צבאיים הוזנקו למקום.על פי דיווחים בכלי תקשורת פלסטיניים, המחבל הוא עומר אל-עבד, בן 19 מהכפר כובר שמצפון לרמאללה. הוא כתב בעמוד הפייסבוק שלו הערב כי הוא מעוניין לנקום בישראל בשל ההתפתחויות האחרונות בהר הבית. "אהבתי את החיים, אבל איזה מין חיים אלה כשהורגים אותנו? הכריזו מלחמה על אללה. מטמאים את המקום הקדוש שלנו (מסגד אל-אקצא). כל מה שיש לי זה סכין. אני הולך בלי לחזור, אני הולך לגן העדן. אם לא תפתחו את שערי אל-אקצא, אחריי יבואו עוד גברים", כתב. חמאס בירך על הפיגוע: "תגובה טבעית להסלמה באל-אקצא".גורם צבאי אישר הערב כי המחבל עומר אל-עבד, מזוהה עם חמאס, אך לא פעיל בארגון. מחקירה ראשונית של כוחות הביטחון עולה כי המחבל קנה סכין בימים האחרונים, וביצע את הפיגוע על רקע אירועי הר הבית. ככל הנראה קפץ מעל הגדר כדי לחדור ליישוב.אחד מתושבי ההתנחלות סיפר ל"כאן 11" כי היישוב לא התמודד עם אירועים כאלו בעבר. "היישוב מוגן, זה לא משהו שקורה תדיר. אי אפשר להיכנס חופשי, יש פה אבטחה. הבית שבו אירע הפיגוע ממוקם קרוב לגדר".יו"ר הרשות הפלסטינית אמר הערב בעקבות המתיחות סביב הר הבית כי הוא מקפיא את המגעים עם ישראל בכל הדרגים. לדבריו, הרשות תחזור לשתף פעולה עם ישראל עד שתתחייב "לבטל את צעדיה נגד העם הפלסטיני בכלל ונגד ירושלים ומסגד אל-אקצא בפרט, ולשמור על המעמד ההיסטורי והמשפטי של המסגד". הוא הוסיף כי הנהגת הפלסטינים מתנגדת להצבת גלאי מתכות בכניסה להר הבית בנימוק ביטחוני "מדומה", שמטרתם לכפות שליטה ישראלית על מסגד אל-אקצא ולהפוך את הסכסוך הפוליטי לדתי.במהלך היום התפתחו עימותים בין פלסטינים לכוחות הביטחון בכמה מוקדים. שלושה צעירים בני 19-17 נהרגו במהומות במזרח ירושלים ועוד עשרות נפצעו. 17 נעצרו. כמו כן, ארבעה שוטרים נזקקו לטיפול רפואי כתוצאה מיידוי אבנים וזיקוקים.