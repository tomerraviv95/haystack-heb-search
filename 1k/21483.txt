‏העיתונאית האיראנית נדה אמין נחתה הבוקר (חמישי) בישראל. "אני מרגישה בטוחה בישראל", אמרה אחרי נחיתתה. לדבריה, סבתה היתה יהודיה והיא עצמה מעוניינת להישאר בישראל. "תמיד היו לי מחשבות ציוניות", אמרה במסיבת עיתונאים והוסיפה: "אילו הייתי נשלחת לאיראן הייתי צפוייה לעינויים, כלא ואונס בגלל קשר עם המשטר הציוני".אמין נמלטה מאיראן לפני שלוש שנים ובתקופה האחרונה שהתה בטורקיה. ואולם, הרשויות באנקרה הודיעו כי הן מתכוונות לגרש אותה בימים הקרובים מהמדינה בחזרה לאיראן, שם היה צפוי להיגזר עליה עונש כבד משום שכתבה עבור אתר החדשות הישראלי "The Times Of Israel".בתחילת השבוע אישר שר הפנים, אריה דרעי, את כניסתה לארץ של אמין. "מדובר בעיתונאית שנשקפת סכנה אמיתית לחייה", נימק דרעי את אישור הבקשה, "הכל רק בגלל כתיבת טורים באתר החדשות הישראלי. בנסיבות הומניטריות מובהקות אלה – אישרתי את כניסתה ללא היסוס".