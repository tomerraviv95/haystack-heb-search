המשטרה פענחה את רצח יוסי עטר לפני כשלושה חודשים ברחובות, כך הותר היום (ראשון) לפרסום. לפי החשד, יבגני גולבקו, המכונה "אסחב", בן 22 מבת ים, ורוסלן שצפטניוב, בן 25 מרחובות, החברים בארגון פשיעה מהשפלה, רצחו את האסיר לשעבר בן ה-59 ביריות אקדח. מחר יוגש נגד השניים בבית המשפט המחוזי מרכז כתב אישום בגין רצח, וכן בקשה למעצרם עד תום ההליכים.לפני כחמש שנים שוחרר עטר מהכלא לאחר שריצה עונש מאסר בגין רצח של נהג משאית לפני יותר מ-25 שנה. במשטרה נבדק מה היה המניע לחיסולו של עטר, ואם יש קשר לרצח שביצע בעבר.שני החשודים ברצח עטר נעצרו במהלך חודש יולי, כחודש לאחר הרצח, והועברו לחקירה בחשד למעורבותם בפרשה. בחקירה עלה כי כמה שבועות לפני הרצח עברו השניים להתגורר במתחם הצימרים של עטר "נייס פלייס", ברחוב משה פריד בעיר. בערב הרצח עזבו השניים את המתחם וחזרו אליו סמוך לשעה 20:30 מבעד לחור בגדר.לפי החשד, השניים ניגשו לעטר שפניהם מכוסות, הם שלפו אקדחים וירו לעברו בעת שהלך בחצר המתחם בגבו אליהם. הקורבן ניסה להימלט לעבר המחסן שבמתחם וסגר אחריו את הדלת. השניים פרצו בבעיטה את הדלת והביטו בו. לאחר מכן עקרו ממשרדו של עטר את מערכת ה-DVR, המקליטה את התיעוד ממצלמות האבטחה, ונמלטו מהמקום.בחקירה עלה כי במנוסתם השאירו השניים במשרדו של עטר את אחד האקדחים שהיה ברשותם. הם נמלטו מהמקום במכונית ונסעו לתל אביב. שם שרפו את בגדיהם ונפטרו ממערכת ההקלטה של מצלמות האבטחה.תמורת הרצח הובטח לשניים 50 אלף שקל לכל אחד מהם. ואולם בפועל הם קיבלו רק חלק קטן מהסכום.לפני יותר מ-25 שנים היה עטר מעורב ברצח נהג משאית, במהלך ניסיון שוד של מוצרי חשמל יקרי ערך שהועברו מאילת לרצועת עזה. הנהג ניסה להתנגד לשוד, ועטר ירה בו למוות. הוא הורשע בעקבות עדותו של שותפו לשוד, ונידון למאסר עולם שנקצב ל-20 שנה. לאחר שחרורו פתח את מתחם הצימרים ברחובות.