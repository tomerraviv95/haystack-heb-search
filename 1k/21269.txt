אלופת המדינה בכדורגל, הפועל באר שבע, העפילה אמש (רביעי) לשלב הפלייאוף של מוקדמות ליגת האלופות למרות שהפסידה 3-1 בחוץ לאלופת בולגריה, לודוגורץ. באר שבע תשחק בשלב הבא בזכות יתרון בשערי חוץ לאחרשניצחה 0-2 במשחק הראשון שנערך בישראל.באר שבע פתחה בהרכב דומה לזה איתו שיחקה בשבוע שעבר אך נקלעה לפיגור מוקדם של 2-0 כבר אחרי 33 דקות מצמד שערים של וונדרסון. השליטה של הבולגרים המשיכה גם במחצית השנייה והם עלו ליתרון של 3-0 משער של מרסליניו בדקה ה-56. לאחר כ-5 דקות (61), כבש חלוצה של באר שבע, מוחמד גדיר, שער מקרי לאחר שהבעיטה שלו פגעה באחד הבלמים הבולגרים. בדקה ה-85 זכתה באר שבע בכדור עונשין מ-11 מטרים לאחר נגיעת יד, אך ג'ון אוגו בעט את הכדור מעל השער. לאחר כ-3 דקות (88) נותרה באר שבע ב-10 שחקנים בעקבות הרחקתו של מיכאל אוחנה בכרטיס צהוב שני. בתוך תוספת הזמן נותרו גם הבולגרים בעשרה שחקנים לאחר שמרסליניו שלח יד לפניו של שיר צדק והורחק. בסיום מנצחת לודוגורץ 3-1 אך באר שבע מעפילה לשלב הבא.גם בעונה שעברה העפילה באר שבע לשלב הפלייאוף אך הודחה על-ידי סלטיק הסקוטית. אם תצליח לעבור את השלב הבא ולהעפיל לליגת האלופות, יהיה זה הישג השיא בהיסטוריה של הקבוצה מהנגב. הגרלת שלב הפלייאוף תיערך ביום שישי הקרוב.