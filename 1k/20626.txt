למעלה מ-2,000 בני אדם הפגינו הערב (שבת) בפתח תקווה במחאה על השחיתות השלטונית, לדבריהם. בנוסף להם, מחו מפגינים ב-13 מוקדים ברחבי הארץ, בין השאר בתל אביב, ירושלים, אשדוד, קריית גת, נהריה ובאר שבע. להפגנה שמתקיימת מדי שבוע מזה כמה חודשים סמוך לביתו של היועץ המשפטי לממשלה, אביחי מנדלבליט, בפתח תקווה הגיע גם יושב ראש מפלגת העבודה החדש, אבי גבאי. בשיחות עם מפגינים אמר גבאי כי לא בא להפעיל לחץ על היועץ מנדלבליט, אלא על ראשי סיעות הקואליציה, שלדבריו צריכים לפרק את הממשלה נוכח ריבוי החקירות נגד ראש הממשלה נתניהו ומקורביו."הגעתי לכאן הערב כדי לחזק ישראלים טובים שמצביעים לכל המפלגות ושמגיעים לכאן מדי שבוע, לפתח תקווה ולמוקדים אחרים בארץ, כדי לומר באופן ברור שהם לא מוכנים לקבל יותר שחיתות. לא שחיתות שלטונית ולא שחיתות אישית ולא שחיתות שמסתתרת מאחורי נהלים מכובסים", אמר יושב ראש העבודה הנבחר. "תהליכים משפטיים הם איטיים מטבעם, וצריכים להתנהל בבתי המשפט, אבל ישנם מעשים והתנהגויות שאינם ראויים ברמה המוסרית והציבורית".גבאי התייחס לפרשות השונות אליהן נקשר שמו של ראש הממשלה, נתניהו: "קיימות עובדות שאין עליהן מחלוקת ובהן מתנות במאות אלפי ש"ח ומעורבות עמוקה של בן הדוד בעסקאות הספינות. די בעובדות אלה בכדי שראשי הסיעות יאמרו לנתניהו את מה שהוא אמר על אולמרט: 'עד כאן', די בהתנהלות הציבורית המושחתת, כדי שראשי סיעות הקואליציה יגלו אומץ לב ציבורי, יפרקו את הממשלה, וילכו לבחירות".בליכוד הגיבו לדבריו של גבאי: "ועוד איך יש מחלוקת על השקרים שאבי גבאי פיזר הערב בהפגנת 'הקרן החדשה' בפתח תקווה, שמטרתה הפעלת לחץ פסול על גורמי אכיפת החוק". נמסר בהודעה רשמית של מפלגת השלטון. "מה שאין מחלוקת לגביו, הוא זה שאבי גבאי עצמו נשלח למעצר בית בפרשת בזק בשנת 2005 וקיבל מבזק למעלה מ-50 מיליון ש״ח מיד לאחר שסיים את עבודתו במשרד האוצר, בה עסק בעיקר בנושאים שקשורים לתקשורת ולבזק".