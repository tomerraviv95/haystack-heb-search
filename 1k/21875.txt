הנהלת חיפה כימיקלים הודיעה הבוקר (שלישי) רשמית לעובדי המפעל במפרץ חיפה על החלטתה להפסיק את פעילות האתר, שבו מועסקים כ-400 עובדים. לפי הודעת ההנהלה, הם יקבלו ביום ראשון הקרוב זימונים לשימוע שלפני פיטורים.החלטת הפיטורים הגיעה בעקבות המחלוקות בין המשרד לאיכות הסביבה לבין עיריית חיפה בכל הנוגע לחלופה לאספקת האמוניה למפעל. זאת, בשל הוראת בית המשפט לרוקן את מכל האמוניה שבמפרץ חיפה, שנדחתה עד 18 בספטמבר.בהנהלת חיפה כימיקלים החליטו שלא להותיר את עובדי המפעל בצפון במצב של חוסר ודאות לגבי עתידם, ולכן החלו היום בפועל את הליך הפיטורים. לעובדים הוסבר כי בסוף החודש הנוכחי יפוג היתר הרעלים ורישיון העסק של המתקן, וכי אין כוונה לחדשו.בוועד עובדי חיפה כימיקלים צפון אמרו בתגובה: "ההנהלה ממשיכה במסע הפעלת הלחצים שלה. יצאנו עכשיו מהישיבה בה הנהלת החברה הודיעה, שוב, (נשמח לעזרה בספירה) על כוונתה לפטר עובדים ולסגור את המפעל."אנו מצפים לישיבה נוספת בטרם כל פעולה של ההנהלה כפי שמחייבים היחסים הקיבוציים.נתנגד ארגונית ומשפטית לכל צעד חד צדדי ולהמשך הניסיון של ההנהלה להשית על העובדים את נזקי ההתנהלות הבלתי אחראית שלה".מעיריית חיפה נמסר כי "שפת האיומים וההתנהלות הכוחנית של בעלי ומנהלי חיפה כימיקלים מוכרת לנו היטב מזה שנים, והודעתם היום על סגירת המפעל היא המשך של ההתנהגות הכוחנית והשימוש הנלוז בעובדים כדי להפעיל לחץ על הממשלה."לא יעלה על הדעת שבעלי המפעל שנמצאים בתוך תהליך שמובילה הממשלה ביחד עם כל הגורמים, בניסיון למצוא פתרון, תנקוט בצעד שכזה במגמה להפעיל לחץ על הניסיון למצוא פתרון. לא נשתף פעולה במצב בו בעלי החברה מצמיד אקדחים לרקותיהם של שרי הממשלה הרלוונטיים ולראשיהם של העובדים".עוד הוסיפו בעירייה: "ראש עירית חיפה והנהלת העיר מחוייבים לביטחון תושבי חיפה והמפרץ מחד, ולמאמץ למצוא פתרון להמשך עבודת המפעל, ויש דרך לעשות זאת. כל ניסיון להפריד בין המפעל בדרום למפעל בצפון באמצעות יבוא איזוטנקים לנמל חיפה ושינועם דרומה, במקום למפעל הצמוד בחיפה, ימצא אותנו מתנגדים בכל האמצעים העומדים לרשותנו וכנראה יפגוש אותנו שוב במסדרונות בתי המשפט."אנו מצפים מהשר להגנת הסביבה ומראש הממשלה לגנות בחריפות את המהלך הכוחני והמניפולטיבי הזה. טוב תעשה הממשלה אם תשקיע את המשאבים הכלכליים שיועדו למפעל בעובדים עצמם ישירות".בתחילת החודש הודיעה ההנהלה כי היא החליטה לסגור את החברה, ולפיכך נאלצת לפטר את כל 1,200 עובדיה בצפון ובדרום. במכתב ששלח לראש הממשלה בנימין נתניהו, כתב בעל החברה, ג'ולס טראמפ, כי "לאחר מאמצים כבירים הגענו לנקודה שבה לא נוכל יותר להחזיק את פעילות החברה בישראל. למיטב הבנתנו, לא נקבל אישור לחזור לפעילות בעתיד הקרוב, ולכן אין לנו ברירה אלא לסגור את החברה לאלתר".טראמפ הוסיף כי "אנו למדים שלמרות ההחלטה פה אחד של הממשלה לפתרון משבר האמוניה  - יישום של פתרון כלשהו אינו נראה באופק ולכן לא נראה שנוכל לחזור לפעילות בעתיד הנראה לעין. על כן אנו נאלצים לסגור את החברה ולפטר את העובדים". בחודש שעבר, פנו חיפה כימיקלים והמשרד להגנת הסביבה פנו לבית המשפט העליון בבקשה לאפשר את ריקון המיכל עד לינואר 2018. זאת, לאחר שהשופטים קבעו כי מערך האמוניה במפרץ חיפה מופעל לכאורה על ידי חיפה כימיקלים במשך שנים ללא רישיון עסק.