"אח שלי מוחזק בתנאים תת-אנושיים. הוא דופק את הראש עד זוב דם, מקיא את נשמתו. הוא נמצא בדיכאון קשה מאוד". כך אמרה הבוקר (ראשון) לכאן ב' ענבר, אחותו של נועם, שסובל ממוגבלות שכלית חמורה ומוחזק במשך תקופה ארוכה בבידוד בבית החולים הפסיכיאטרי שער מנשה.בראיון ל"סדר יום" עם קרן נויבך, טענה אחותו של הצעיר כי הוא אינו מקבל טיפול הולם, וכי בבית החולים הודו בפניה שהם לא יודעים כיצד להתמודד איתו. "הוא לא מבין למה הוא מאחורי סורגים בזמן שמטופלים אחרים מסתובבים חופשי", הסבירה ענבר. "הוא צריך חיבוק, חיזוק, תעסוקה. עשו לנו הצגה, כינסו ועדה שאמרה שצריך להוציא אותו, אבל בפועל לא השתנה כלום".אחותו של הצעיר הוסיפה כי לא מן הנמנע שהוא יגיב באלימות בעקבות מצבו הנפשי. "גם אם יעשה את זה, זה יהיה מוצדק. אפשר לקבל כל התנהגות שהוא יפגין בסבלנות, ולהבין שהוא עבר תופת. הוא חווה עינויים קשים. אף אחד לא יכול להתבודד, להתנתק מהעולם החיצון ולהישאר נורמלי. זה פשוט לא הגיוני".