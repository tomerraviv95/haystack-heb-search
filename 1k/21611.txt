נהג משאית בן 58 נהרג אמש (שני) לאחר שגשר רמת אלחנן בכביש 4 בסמוך לגבעת שמואל קרס על כלי רכבו. חובשים ופרמדיקים של מגן דוד אדום ניסו לחלץ את הנהג, אך לאחר ניסיונות שנמשכו כארבע שעות קבעו את מותו בזירה. שוטר שטיפס על המשאית בניסיון לסייע בחילוץ נפל ונפצע באורח קל. כביש 4 נחסם לתנועה בשני הכיוונים ממחלף מורשה למחלף אלוף שדה. במקום נרשמו עומסי תנועה כבדים במשך שעות ארוכות. הכביש נפתח לתנועה לשני הכיוונים לפנות בוקר.במשטרה חוקרים את נסיבות האירוע. לפי הערכה, המשאית התנגשה בגשר הולכי הרגל בנתיב לכיוון צפון בסמוך לתחנת דלק "פז". לפי חברת נתיבי ישראל, שאחראית על הגשר, הקריסה נגרמה כתוצאה מפגיעת מנוף המשאית בגשר, שהונף בניגוד לחוק. במקום פעלו כוחות ההצלה, כולל פיקוד העורף, שהשתמשו בין היתר בציוד כבד לפינוי הציר.(צילום: מוטי קרליץ, פלאש 90)חובש מד"א יובל שמר סיפר על הטיפול בזירה. "כשהגענו למקום ראינו את הגשר שקרס על תא הנהג של המשאית שהיה מעוך לגמרי. ניסינו להגיע לנהג הלכוד על לטפל בו אבל בשל הסכנה של הקריסה לא ניתן להגיע אליו ובשלב זה נעשות הכנות עם כלים מיוחדים על מנת לחלצו".מנכ"ל חברת נתיבי ישראל, ניסים פרץ, האשים כי הבעיה אינה בגשר, אלא בנהג משאית שנסע לדבריו כשזרוע המנוף במשאיתו פתוחה. בשיחה עם ורד יפתחי-גרין ב"כאן ב'" הוא הדגיש כי אף שמדובר בגשר ישן יחסית, משנות ה-70, הוא מתוחזק היטב ולפני כארבעה חודשים נבדק ונמצא תקין לחלוטין.