התאגיד הגרמני "טיסנקרופ" הודיע היום (שלישי) כי לא מצא כל ראייה לשחיתות בעסקת הצוללות עם ישראל, כך נמסר בהצהרה רשמית. בחברה מסרו שהחקירה הפנימית שערכו בעניין הסתיימה לפי שעה, אולם ציינו כי לא הורשו לחקור בישראל, וכי הסמכויות של הצוות החוקר היו מוגבלות למדי.אלוף במיל' עמוס גלעד מסר היום במשך שעות עדות במשרדי יחידת להב 433 במסגרת חקירת החשדות לשחיתות בפרשת הצוללות. גלעד פרש לפני כמה חודשים חודשים מתפקידו כראש האגף המדיני-ביטחוני במשרד הביטחון, תפקיד שבו שימש במשך כ-14 שנה. "מסרתי עדות מפורטת של חמש שעות וחצי במשטרה, התרשמתי מרמתם הגבוהה של החוקרים", אמר בצאתו ממתן העדות. לפי פרסומים, גלעד הביע התנגדות לאישור מכירת צוללות גרמניות למצרים, בזמן שהגרמנים מסרו שהתקבל לכך אישור מישראל. במקביל נמשכים המגעים עם מיקי גנור, נציג המספנה הגרמנית, על הפיכתו לעד מדינה בפרשה.היום פורסם כי החתימה על מזכר ההבנות בין ישראל לגרמניה בנוגע לעסקת הצוללות נדחתה למועד לא ידוע. לפי גורם במועצה לביטחון לאומי, הדחייה קשורה לחקירה המתנהלת בישראל. עם זאת, בתאגיד הגרמני סירבו להשיב בנוגע לסיבות לדחיית החתימה על העסקה.בראיון לכאן ב' אמר השר לשיתוף פעולה אזורי, צחי הנגבי, כי "אין לי ספק שראש הממשלה לא ידע דבר כי הוא אדם ישר כסרגל. כל דבר שניסו להדביק לו בעבר נכשל", אמר בריאיון לאסתי פרז בתכנית "בחצי היום" בכאן ב'.לדברי הנגבי, מדובר ברדיפה פוליטית. "אין לי ספק שההחלטות שהתקבלו היו ישרות, ראש הממשלה לא חשוד ולא נחקר, הוא לא קשור לפרשות כלל. לאחר שכשלו מלהוציא אותו מהשלטון מנסים דרכים אחרות".עוד אמר כי ראש הממשלה הבהיר לשרים כי תיק 3000 הסתיים בלא כלום. "נתניהו זימן אליו את כל האנשים המרכזיים שעובדים איתו, והבהיר באופן שאינו משתמע לשני פנים שכל ההחלטות שהוא היה מעורב בהן בעניין הצוללות היו מקצועיות ונקיות, והן גובשו על ידי המערכות שמופקדות על כך במל"ל, במשרד הביטחון ובצבא. אני מאמין לו ואני משוכנע שכך היו דברים. עובדה שהוא אפילו לא זומן לתת עדות, אפילו לא של אדם מן הצד".על הצורך ברכישת הצוללות הנוספות אמר הנגבי: "יש שלוש צוללות שבעוד עשור הם יוצאות מהמים. הוחלט אך ורק על שלוש צוללות שמחליפות את הקיימות. לא היה ולא נברא דיבור על החלטה בנוגע לצוללות נוספות".