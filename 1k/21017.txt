בית המשפט המחוזי בנצרת הרשיע היום (רביעי) את הרב עזרא שיינברג, על פי הודאתו, בביצוע עבירות מין בשמונה נשים, תוך שרימה אותן.שיינברג, הנחשב למקובל ששמו יצא לפניו, נעצר לפני כשנתיים וחצי ומאז הוא נמצא במעצר. נשים שפנו לייעוץ אצל שיינברג, התלוננו שאנס אותן וביצע בהן מעשים מגונים. הרב שמואל אליהו אף הרחיק את שיינברג מכל פעילותו כראש ישיבת אורות האר"י בצפת.נגד הרב הוגש כתב אישום חמור בגין אונס, מעשי סדום, מעשים מגונים והטרדות מיניות. במהלך ניהול המשפט הציגה ההגנה ראיות חדשות ומשמעותיות שיש להן השפעה על האפשרות להוכיח את העבירות. במסגרת הליך גישור, נפגשו המתלוננות עם פרקליטת מחוז צפון, שהסבירה להן את זכויותיהן ואת ההשלכות האפשריות בפן המשפטי והאישי.במסגרת הסדר טיעון, הודה שיינברג והורשע. ההסדר אינו כולל הסכמה לעניין העונש, וצוין בו כי התביעה תבקש לגזור על שיינברג תשע שנות מאסר בפועל.