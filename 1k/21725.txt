הרכב של שלושה שופטי בג"ץ מחק היום (חמישי) את העתירה נגד ההפגנות נגד השחיתות הנערכות מדי שבוע מול ביתו של היועץ המשפטי לממשלה, אביחי מנדלבליט. המשמעות המעשית היא שבג"ץ קיבל את עמדת המשטרה, שכבר הודיעה כי היא מתנגדת להמשך קיום ההפגנות במיקומן הנוכחי.המשטרה הגישה השבוע את עמדתה לבג"ץ, ונימקה את התנגדותה ב"הימשכות ההפגנות, הגידול בהיקפן, מוזיקה שמושמעת במהלכן, פגיעה בתושבי השכונה וחשש לפגיעה בביטחון המפגינים". בשל אלה, היא דורשת לקיים את ההפגנות במקום "מתאים יותר", ובכפוף לרישיון מראש.בעמדת המשטרה, שאותה קיבלו השופטים, נאמר עוד כי היא מתחייבת "לבחון בגישה חיובית" את בקשות הרישיון של המפגינים. מדובר בעתירה שהגיש צדוק בן משה, המתגורר בסמוך לביתו של מנדלבליט. המשטרה טוענת כי כבר פנתה לפעילים המשתתפים בהפגנות והציעה להם חלופות, אך לא נענתה.גם במוצאי השבת האחרונה התאספו כ-1,500 בני אדם בכיכר גורן בפתח תקווה כדי למחות נגד "השחיתות השלטונית", כדבריהם. המפגינים דורשים מהיועץ המשפטי להאיץ את הליך קבלת ההחלטות בתיקים הנוגעים לראש הממשלה, בנימין נתניהו.לאחרונה החלו להתארגן במוצאי שבת גם הפגנות נגד של פעילי ליכוד, כדי להביע תמיכה בראש הממשלה. בראש ההפגנות עומד יו"ר הקואליציה, דוד ביטן, ובמוצאי השבת האחרונה הגיעה אליה גם ח"כ נאווה בוקר.