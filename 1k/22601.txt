יו"ר הקואליציה, ח"כ דוד ביטן, אמר הבוקר (שלישי) כי כל בכיר בליכוד שיתמוך בקבוצת "הליכודניקים החדשים", לא יקבל את קולותיהם של חברי הליכוד הוותיקים. ביטן אמר את הדברים לאריה גולן בתכנית "הבוקר הזה" בכאן רשת ב', בתגובה לדבריו של השר צחי הנגבי אמש בכינוס של פעילי ליכוד, שלפיהם יש לאפשר לכל מי שמעוניין להתפקד לליכוד לעשות זאת - ואף הרעיף שבחים על הליכודניקים החדשים.האזינו לראיון המלא של ח"כ ביטן:"צחי הנגבי מאוד מפתיע אותי לרעה", אמר ביטן. "אם כל מה שהוא רוצה זה את הקולות של הליכונדיקים החדשים אז הוא לא יקבל את הקולות שלנו, אי אפשר ליהנות מכל העולמות". הוא הבהיר כי הדברים מכוונים לחברי הכנסת הנוספים מהליכוד שנכחו בכנס, שרן השכל ויהודה גליק.בתשובה לשאלה אם שמו של הנגבי יוכנס ל"רשימות החיסול" בבחירות המקדימות בליכוד אמר ביטן כי מתפקדי הליכוד הוותיקים לא יאפשרו את בחירתם של אותם חברי כנסת. "אני מאמין שהמתפקדים שלא מסוגלים לראות התופעה הזו, הם יראו לו את הדרך החוצה".לפי ביטן, הסיבה לעמדה הזו מצד הליכוד היא שמדובר במצביעים הרשומים גם במפלגות אחרות, אשר "האידיאולגיה היחידה שלהם זה להפיל את הליכוד. מי שתומך בזה אין לו מקום אצלנו נקודה". הוא הוסיף "מעולם לא היו לנו נרשמים כפולים עם מרצ, ויש לנו 2,500 כאלה. כל מי שמחפש קולות אצל הליכודניקים החדשים לא יקבל קולות מאיתנו, וכל אחד שיעשה את השיקולים שלו".השר הנגבי אמר בתגובה לדברים: "האנשים האלו הם תוספת מבורכת לליכוד. לתדהמתי חלקים בתנועה לא רוצים אותם. מישהו הטעה את רה"מ, הוא לא ישב ושוחח איתם מעולם. הוא תפר להם תיק"."לא שמעתי על מפלגה שמנסה להדוף אלפי צעירים איכותים ורציניים שמנסים לחזק אותה ולהתחזק בתוכה", הוסיף הנגבי. "אי אפשר לפעול נגדם, זה לא חוקי. זה משעשע אותי שמישהו חושב שהוא יכול לגרש אלפים מתנועה פוליטית". הוא התייחס לתופעת הרשומים למפלגות כפולות ואמר כי "אם מישהו רוצה להיות סוס טרויאני, איתרנו כבר את האנשים האלו ויש לנו עתירות נגדם".על האיום מצידו של ח"כ ביטן אמר הנגבי: "אני היחיד בליכוד היום שנבחר תשע פעמים לכנסת. גם כשאתה מספר אחת, 70% מהאנשים לא מצביעים לך - אותי אי אפשר להרתיע".בהקלטות מכנס סגור של הליכוד שנחשפו אמש בחדשות הערב בכאן 11, התייחס הנגבי בחריפות לחברי כנסת מהאופוזיציה, וכינה אותם "חבורת צמאי דם וזוללי נבלות". זאת בעקבות השמחה שלדבריו הם מפגינים בעקבות הפרסומים על חקירות ראש הממשלה נתניהו.השר לשיתוף פעולה אזורי טען שההפגנות סמוך לביתו של היועץ המשפטי לממשלה הן "הסתה ושנאה". הנגבי תועד כי "אופוזיציה צמאת דם מנסה לכפות על התביעה להעמיד לדין ראש ממשלה. לא היה דבר כזה בשום ממשלה דמוקרטית בעולם".הנגבי טען כי חברי האופוזיציה ממתינים לטרף ואמר "אנחנו לא זוללי נבלות! אנחנו לא אנשים שאורבים כמו נשרים שמסתובבים מעל הפגר כדי לטרוף אותו. אנחנו בני אדם".