נשיא ארצות הברית, דונלד טראמפ, דרש בשיחת הטלפון הראשונה שלו בתפקיד מנשיא מקסיקו, אנריקה פניה נייטו, לחדול מלהצהיר בפומבי כי ממשלת מקסיקו לא תשלם על בניית החומה בגבולה הצפוני - כך על פי תמלילי השיחה ביניהם, שנחשפו היום (חמישי) בוושינגטון פוסט. העיתון האמריקני פרסם את תמלילי השיחה, שהתקיימה ב-27 בינואר, מגורמים רשמיים בתוך הבית הלבן."אינך יכול לומר זאת לתקשורת", גער טראמפ במקבילו המקסיקני. הנשיא האמריקני הבהיר כי הוא מודע לכך שהמימון לבניית החומה יהיה חייב להגיע ממקורות אחרים, אולם איים לנתק מגע עם מקסיקו, אם נייטו ימשיך לחזור על הצהרותיו הסרבניות. "אם אתה מתכוון להגיד שמקסיקו לא מתכוונת לשלם על בניית החומה, אני לא מעוניין להיפגש אתכם יותר. לא אוכל לחיות עם זה", אמר טראמפ.בשיחה עם נייטו הגדיר הנשיא האמריקני את הבטחתו לבניית החומה בעיה פוליטית גוברת. הוא תיאר את החומה כ"דבר האחרון שחשוב" לדבר עליו, אך מבחינה פוליטית, טען, זה עשוי להיות חשוב.בתמלילי שיחת טלפון נוספת שהגיעו לעיתון, בין טראמפ לראש ממשלת אוסטרליה, מלקולם טרנבול, מ-28 בינואר, עולה כי השניים ניהלו שיחה צורמת. "הבנתי את זה", התפרץ טראמפ לדבריו של טרנבול, בעת ששוחחו בעניין הסכם הנוגע לפליטים. "אני עורך שיחות כאלה כל יום, והשיחה הזו הכי פחות נעימה שהייתה לי". לפני שסיים את השיחה, ציין טראמפ בפני טורנבל כי אחת מהשיחות שערך באותו יום צלחה הרבה יותר: "עם פוטין הייתה שיחה נעימה", אמר הנשיא האמריקני, בהתייחסו לנשיא רוסיה, והוסיף: "זה מגוחך".הבית הלבן סירב להתייחס לתמלילי השיחה שפורסמו. עם זאת, גורם המעורה בשתי השיחות שנערכו, שדיבר בעילום שם בשל הסיווג החשאי של שיחות הנשיא, טען כי "הנשיא הוא מנהל משא ומתן קשוח שכל הזמן מחפש את האפשרות לעסקה הטובה ביותר עבור העם האמריקני".