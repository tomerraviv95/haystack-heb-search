השף רפי כהן, לשעבר הבעלים של מסעדת "רפאל", נעצר אמש (רביעי) בנמל התעופה בן גוריון מיד עם נחיתתו מצרפת אליה נמלט לפני ארבעה חודשים בעקבות חקירות פליליות.כהן דרוש למשפט שמתנהל נגדו בגין תקיפת עובדים. בנוסף לכך, מתנהלת נגדו חקירה בחשד שאיים על עובדי בנק לאומי, ביניהם מנהלת סניף הבנק שלו. על-פי החשד, לפני כחצי שנה הוא איים על המנהלת פנים אל פנים ובהודעות טקסט.בתחילה הובא כהן להארכת מעצר בפני השופטת חיותה כוחן-עומר, אך היא פסלה עצמה מלדון בעניינו עקב ״היכרות אישית״. בכניסה לאולם בית המשפט נתקל השף בעיתונאים. בתגובה לשאלותיהם הוא אמר כי אסור לו לדבר וכי הוא "מרגיש כמו מדונה".כהן החל את דרכו בעולם הקולינריה כשף ראשי במסעדה היוקרתית "לה רג'נס" בירושלים. ב-2001 פתח את מסעדת "רפאל" בתל אביב שזכתה לביקורות מהללות ונחשבה לאחת המסעדות הטובות בישראל. בשנת 2014 הסתכסך עם חלק מעובדיו ונאלץ לסגור זמנית את המסעדה. באפריל האחרון נסגרה המסעדה לצמיתות לאחר ש-13 עובדים פנו לבית המשפט בבקשה להוציא למקום צו פירוק מאחר ששכרם לא שולם.