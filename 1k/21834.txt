בילאל שאכר, פועל בניין בן 33 מהכפר בועיינה-נוג'ידאת בצפון, הורשע היום (שני) באונס וברצח הצעירה רינת רואס מאשדוד ב-2005. הרכב בית המשפט המחוזי בבאר שבע קבע על סמך דגימת DNA כי שאכר, שנעצר לפני שלוש שנים בחשד לאירוע פלילי אחר, ביצע מעשה סדום בצעירה בת ה-19 ורצח אותה באתר בנייה בעיר. משפחתו הודיעה כי תערער לבית המשפט  העליון. הוריה של רואס, שישבו באולם בית המשפט סמוך למשפחת הרוצח, אמרו עוד לפני ההרשעה: "אלוהים שמע את התפילות שלנו, והרוצח שברח במשך תשע שנים נתפס. אין לנו ספק שזה הרוצח, כי על רינת נמצא ה-DNA שלו. עוד כמה דקות הצדק ייעשה".במהלך הדיון והקראת פסק הדין, החל באולם דין ודברים בין אביה של רואס לבין אביו של שאכר, סביב הדגימה שהובילו בסופו של דבר להרשעתו. במשפחת הרוצח הדגישו כי הם אינם משלימים עם פסק הדין ומתכוונים להגיש ערעור לבית המשפט העליון.גופתה של רואס אותרה כמה עשרות מטרים מביתה שבאשדוד ביוני 2005. החקירה שנפתחה אז העלתה כי היא נחטפה, נאנסה ונרצחה בזמן שעשתה את דרכה הביתה. שנים של חקירה ובדיקה של מאות חשודים לא הובילו את המשטרה לזהות הרוצח.תשע שנים לאחר המקרה, ב-2014, נעצר שאכר בחשד למעשה תקיפה אחר. דגימת DNA שגרתית שנלקחה ממנו היא שהובילה לפענוח הפרשה, ואישרה כי הוא רצח את רואס. כתב האישום שהוגש נגד שאכר קובע כי הוא ארב לרואס בבניין שבו עבד, גרר אותה בכוח לתוך המבנה - ושם אנס ורצח אותה. לאחר הרצח, הוא עזב את עבודתו באתר הבנייה.