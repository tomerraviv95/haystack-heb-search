מנסח הקוד האתי של צה"ל, פרופסור אסא כשר, יצא הבוקר (שני) נגד פסק הדין שניתן בערעור החייל היורה אלאור אזריה. בראיון לאריה גולן ב"הבוקר הזה" ברשת ב', קבע כשר כי מתחם הענישה בשתי הערכאות שהרשיעו את אזריה היה נמוך מדי, משום שאזריה "פעל כמוציא להורג" ומעשיו "מדגדגים את תחום הרצח"."העונש לא מוצא חן בעיניי", אמר כשר בפתח דבריו. "זה עונש קל מדי. המתחם התיאורטי שהחוק מדבר עליו בענישה על הריגה יכול להגיע עד 20 שנה. בשתי הערכאות, השופטים המחמירים ביותר תמכו בעונש של חמש שנים. הכל נותר ברף הענישה התחתון. זה יחס סלחני ופגיעה בקוד האתי ובערכים של חיי אדם וטוהר הנשק. זה מעביר מסר גרוע".כשר ניתח את פסק הדין שהקריא אתמול בית הדין הצבאי לערעורים: "אחד מהשופטים דיבר שם על כך שבמקרה של אזריה התקיימו יסודות עבירת הרצח. מדובר באדם שבקור רוח התנהג, לפי השופטים, כמו במטווח ולא מלחמה. הוא עוד הוסיף חטא על פשע, משום שהוא חובש, ולפי הכללים אמור היה לטפל באיש הזה, גם אם הוא מחבל מבזה ומנוול. יש כללים בעניין הזה. בסופו של דבר הוא ישתחרר אחרי פחות משנה, זה תמוה".מנסח הקוד האתי של צה"ל מתח ביקורת על הקריאה שהחלה להישמע בעקבות מקרה אזריה, שלא לאפשר למחבלים לצאת חיים מזירת פיגוע: "זה פשוט לא נכון. חייל בשטח הוא לא בית משפט שמעניש. פוגעים באנשים מסוכנים, אבל ברגע שהסכנה נעלמה לא פוגעים בהם". הוא ציין כי "אחרי מקרה אזריה כבר היו מאות היתקלויות עם מחבלים ועובדה שלא שמענו תלונות לפה או לפה".אתמול דחה הרכב מורחב של חמישה שופטים מבית הדין הצבאי לערעורים את ערעורו של אזריה על ההרשעה בהריגה ועל גזר הדין שהטיל עליו שנה וחצי מאסר. השופטים התירו בעינם הן את ההרשעה והן את העונש, קבעו כי אזריה "פעל כמו במטווח ולא כמו בזירת פיגוע", וקיבלו את טענת הערכאה הראשונה של בית הדין לפיה עדותו "כבושה, מתפתלת ולא אמינה". אזריה יחל לרצות את מאסרו בכלא 4 ביום רביעי הבא - אלא אם יוגש ערעור לבית המשפט העליון.  