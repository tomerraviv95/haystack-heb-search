קוריאה הצפונית הודיעה לפנות בוקר (רביעי) כי היא בוחנת תוכנית לשיגור טילים על האי גואם שבאוקיינוס השקט, שנמצא תחת חסות ארצות הברית. ההודעה שודרה בטלוויזיה הממלכתית במדינה כמה שעות אחרי שנשיא ארצות הברית דונלד טראמפ שיגר איום חריג לפיונגיאנג ואמר כי "מוטב לקוריאה הצפונית שלא לאיים עוד עלינו. הם ייתקלו באש ובזעם שהעולם לא ראה מעודו".באי גואם חיים 163 אלף בני אדם ונמצאים בו בסיסים גדולים של צבא ארצות הברית שכוללים יחידת צוללות, נמל תעופה ומשמר חופים. אתמול המריאו מגואם שני מפציצים כבדים מסוג B1-B לגיחה מעל חצי האי הקוריאני, בפעם השנייה בתוך תשעה ימים. האי גואם הוא גם יעד פופולארי לחופשת הקיץ של אזרחי קוריאה הדרומית, ורבים נמצאים בעיצומה של חופשת הקיץ השנתית שלהם - כך שהאיום הצפון קוריאני הוא גם איום עקיף על קוריאה הדרומית. דובר צבא קוריאה הצפונית אמר כי התוכנית לתקיפת האי תתממש בכל עת שהמנהיג קים ז'ונג און ירצה בכך.מושל גואם, אדי קאלבו, דחה את האיום ואמר כי האי ערוך "לכל אפשרות". לדבריו, הוא נמצא בקשר עם הבית הלבן וכי אין כל שינוי ברמת האיום. "גואם היא אדמה אמריקנית... אנחנו לא רק מתקן צבאי", אמר. אמש דיווחו כלי תקשורת בארצות הברית כי המודיעין האמריקני מעריך שפיונגיאנג חצתה את המשוכה המורכבת של מזעור ראש נפץ גרעיני לצורך הרכבה על טיל. בדיווחים צוין כי הערכה זו כלולה בדו"ח שהכינה בחודש שעבר סוכנות הביון של משרד ההגנה האמריקני. לא מכבר פורסם, כי להערכת המודיעין האמריקני, לקוריאה הצפונית ישנו ארסנל של כ-60 פצצות גרעין.בתחילת השבוע הטילה מועצת הביטחון של האו"ם חבילת סנקציות חדשה נגד קוריאה הצפונית, בעקבות שני שיגורים שביצעה לאחרונה של טילים בין-יבשתיים. הסנקציות נגד משטרו של קים ג'ונג און, שאושרו במועצה פה אחד, צפויות לקצץ בהיקף של כשליש את הייצוא של פיונגיאנג, הנאמד כעת בכשלושה מיליארד דולרים בשנה.