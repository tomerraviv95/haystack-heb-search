בני אדם רבים נצורים הערב (חמישי) סמוך לזירת פיגוע הדריסה בברצלונה, לאחר שכוחות הביטחון בעיר אסרו על יציאה אל הרחוב בשל חוסר הוודאות בנוגע להימצאות מחבלים נוספים במקום. ככל הידוע, שני מחבלים לפחות מתבצרים במסעדה סמוכה לזירת הפיגוע ומחזיקים בבני ערובה, כשהמשטרה המקומית מנהלת מולם משא ומתן.סיוון מרב כהן, ישראלית שנותרה נצורה בתוך מסעדה סמוך למקום הפיגוע, שוחחה עם כאן 11 ושחזרה: "אנשים כאן היו מבוהלים לגמרי. חילקו לכולנו מים וסוכר כדי שלחץ הדם יירגע קצת. זה אווירה מתוחה ומאוד לא נעימה. צר לי שאנחנו כישראלים כבר מורגלים לדברים כאלה, אבל התיירים האחרים מגיבים שונה".איתי חסיד, ישראלי שנמצא סמוך לכיכר קטלוניה בה אירעה הדריסה, סיפר לכאן 11: "זה אווירה מאוד לחוצה, כולם מבוהלים. יש כאן סוג של הסגר כי אף אחד לא יודע מה קורה ואם תפסו את המחבלים. כל שוטרי משטרת קטלוניה קיבלו 'צו 8'".שאול חמו, ישראלי העובד במשרד סמוך, אמר: "המשטרה פשוט סגרה את כל העיר. אי אפשר לצאת ואי אפשר להיכנס. הרחובות חסומים ומרחיקים את כל הקהל שמנסה להתקרב". על התחושות אמר חמו: "זה אירוע מאוד חריג פה, בעיר שמתפרנסת הרבה מתיירות. תמיד חששנו שיקרה דבר כזה וחבל מאוד שבסוף זה קרה".הערב עדכנו במשרד החוץ כי ישנם 26 ישראלים השוהים בברצלונה וטרם נותק איתם קשר, אך לא ידוע על נפגעים מקרבם.