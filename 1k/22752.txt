מאות חיילים ושוטרים מנהלים היום (שבת) מצוד אחר האחראים לפיגוע שהתרחש אתמול ברכבת התחתית במערב לונדון ושגרם לפציעתם של 29 בני אדם. היום בצהריים המשטרה הודיעה כי עצרה צעיר בן 18 בחשד למעורבות בהנחת הפצצה המאולתרת אתמול ברכבת התחתית בעיר. מהמשטרה נמסר כי מדובר במעצר "משמעותי" וכי "למרות שאנו מרוצים מההתקדמות, החקירה נמשכת ורמת הכוננות תישאר גבוהה", כך מסר נציג המחלקה למלחמה בטרור במשטרת לונדון.בריטניה העלתה אמש את רמת הכוננות לרמה הגבוהה ביותר: מ"חמורה" ל"קריטית". משמעות הדבר היא שהמשטרה צופה ניסיונות פיגוע נוספים בממלכה. דאעש נטל אחריות על הנחת מטען הנפץ ברכבת התחתית. בהודעה בטוויטר מסר הארגון כי פעיליו ביצעו פיגוע "על אדמת הכופרים".ראש ממשלת בריטניה תרזה מיי הודיעה אתמול כי תגביר את אמצעי הביטחון בימים הקרובים: "הציבור יראה יותר שוטרים חמושים ברחובות ובתחבורה הציבורית, שיתגברו את האבטחה. זהו צעד מתבקש והגיוני שיעניק יותר ביטחון לאזרחים כל עוד האירוע נחקר". מיי הוסיפה כי "איום הטרור איתו אנו מתמודדים הוא חמור, אך יחד, באמצעות שיתוף פעולה, נביס אותו".