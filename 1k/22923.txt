התקלה שהתגלתה במאגר הגז הטבעי תמר חמורה יותר משהעריכו גורמי המקצוע, ובניגוד להערכה הראשונית, מתברר היום (שישי) תיקונה צפוי להימשך לפחות עד לאמצע השבוע הבא. אנשי חברת נובל אנרג'י פועלים לתיקון התקלה, שהובילה להפסקה מוחלטת של אספקת הגז הטבעי מהמאגר.אתמול עוד עמד הצפי לתיקון על 24 שעות, ולאחר מכן עודכן ל-48 שעות. אולם, בהערכת מצב שנערכה הבוקר, התברר כי יידרש זמן לפחות עד לאמצע השבוע הבא כדי להשלימו. בעקבות כך, בחברת החשמל נערכו לספק חשמל במהלך החג באמצעות דלקים חלופיים, בהם גז נוזלי, וגם חומרים אחרים כמו פחם וסולר.מנכ"ל משרד האנרגיה, שאול מרידור, קיים הבוקר הערכת מצב סביב המשך תפקוד המשק תחת המחסור בגז טבעי. מרידור בחן מול בתי הזיקוק ויצרני החשמל את צרכי הדלקים החלופיים הנדרשים לשם המשך תפקודו הרגיל של משק החשמל, וכן את הצרכים של צרכני תעשייה וצרכנים ביתיים, כדי למנוע פגיעה בציבור ובמשק.בהמשך, קיימו הגורמים הרלוונטיים בממשלה דיון פנימי שבו בחנו דרכים נוספות לאספקת דלקים חלופיים לצרכנים השונים, על פי דרישתם, וכן אופן הפחתת השימוש בצרכים הנחשבים לפחות הכרחיים. בהערכת המצב השתתפו גורמי מקצוע מהממשלה וכן נציגים של חברות האנרגיה השונות: רשות הגז הטבעי; רשות החשמל; מנהל הדלק והגפ"מ; מנהל אוצרות טבע;  נציגי חברת החשמל, חברת נתגז; חברת תש״ן; בתי הזיקוק; קצא"א ונובל.