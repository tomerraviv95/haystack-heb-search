במפלגתו של יאיר לפיד מביטים בדאגה בסקרים הצופים עלייה למפלגת העבודה בראשותו של היו"ר החדש אבי גבאי, בעיקר תוך נגיסה ב"יש עתיד", ומתכוננים לעבור למתקפה. ח"כים במפלגה צפויים בימים הקרובים לפתוח בקמפיין נגד גבאי, ויטענו שמדובר באיש שמאל שיחלק את ירושלים. בנוסף, ביש עתיד ייסמנו חברי כנסת שפעלו בסביבתו של גבאי כמו סתיו שפיר ויוסי יונה, ויציגו אותם כאנשי שמאל קיצוני. בבחירות 2015 העלתה מפלגת "הבית היהודי" קמפיין נגד "המחנה הציוני" שבו הופיע הסלוגן "זה לא חמאס, זה יוסי יונה".הערב התקשר יו"ר הרשות הפלסטינית אבו מאזן לגבאי ובירך אותו על ניצחונו בבחירות. גבאי הודה לו וניצל את השיחה כדי לקרוא ליו"ר הרשות ולנתניהו להיפגש פנים אל פנים ולדון בעניינים השוטפים בין ישראל לפלסטינים.סקרים שנערכו אמש בערוצים 2 ו-10 הראו כי מפלגת העבודה עוקפת את יש עתיד. לפי סקר חדשות 2, מפלגת העבודה בראשות גבאי זוכה ל-20 מנדטים ויש עתיד ל-18 מנדטים, בעוד הליכוד זוכה ל-25. לפי סקר חדשות 10, העבודה בראשות גבאי מצליחה לשמר את מספר המנדטים שלה – 24 – בעוד הליכוד זוכה ל-29 מנדטים.