מסתמן כי השוטרים שהיו מעורבים בפינוי הכפר הבדואי הבלתי מוכר אום אל-חיראן, שהסתיים במותם של השוטר ארז לוי ותושב המקום יעקוב מוסא אבו אל-קיען, לא יעמדו לדין – כך נודע היום (שלישי) ל"כאן". זאת לאחר שגרסתם נמצאת תואמת את הראיות בשטח, ובמחלקה לחקירות שוטרים (מח"ש) המליצו שלא להעמיד לדין פלילי.בחקירתם במח"ש, שנמשכה כחצי שנה, לא נמצא חשד כי פעלו בצורה פלילית. החקירה הסתיימה והחומר יועבר ליועץ המשפטי לממשלה אביחי מנדלבליט ולפרקליטות המדינה, שבסמכותם להפוך את ההחלטה – אך הסיכוי לכך נמוך.התנהלות המשטרה העלתה סימני שאלה רבים. בתחילה טען הארגון, ובראשו המפכ"ל רוני אלשיך, כי אל-קיען נסע באורות כבויים, ואילו השוטרים ירו באוויר כדי להזהירו ובשלב זה הוא האיץ. ואולם בסרטונים שפורסמו לאחר הפינוי נראה כי הדבר לא מדויק. כמו כן, המשטרה מיהרה לקבוע כי מדובר בפיגוע, בגיבוי השר לביטחון הפנים גלעד ארדן, זמן קצר לאחר האירוע. לאחר מכן שינו השר והמפכ"ל את גרסתם וחזרו בהם מקביעתם החד משמעית, וכינו זאת "אירוע קשה ומצער". מתחקיר האירוע עולה כי אל-קיען מת מדימום פנימי לאחר שנפצע בשטח ונותר מתבוסס בדמו במשך 20 דקות, ולא פונה לבית חולים. ממח"ש נמסר בתגובה: "התיק בשלבי בחינה לקראת קבלת החלטה". מדוברות הפרקליטות נמסר בתגובה כי "בעקבות הפרסומים בעניין הירי באום אל-חיראן, נבקש להבהיר כי בשלב זה טרם התקבלה החלטה בעניין. מח"ש העבירה לאחרונה חוות דעתה והמלצתה לפרקליט המדינה והוא שיכריע. כשתתקבל החלטה בעניין תפורסם הודעה מסודרת לציבור, כמקובל. כל פרסום בנושא הוא באחריות המפרסם בלבד".יו"ר הרשימה המשותפת, ח"כ איימן עודה, כעס על החלטת מח"ש. לדבריו, "אי העמדה לדין של השוטרים שירו ביעקוב אבו אל-קיען ואז מנעו ממנו קבלת טיפול רפואי עד שימן למותו, תהיה כמו לתת רישיון להרוג אזרחים ערבים".אירוע הדריסה באום אל-חיראן התרחש בחודש ינואר השנה, כשכוח משטרה הגיע לכפר בשעת לילה ללוות את הליך הפינוי של הכפר. במהלך מהומות שפרצו במקום, נדרס השוטר ארז לוי למוות על ידי הרכב בו נהג אל-קיען, וזמן קצר לאחר מכן הכריז השר לביטחון הפנים כי מדובר היה בפיגוע בהשראת דאעש. בעיצומה של התקדמות חקירת מח"ש בנושא, הסכים ארדן לומר כי "אם יתברר שלא מדובר בפיגוע - אתנצל בפני משפחת אל-קיען".עורכי הדין עפר ברטל ודב גלעד כהן, המייצגים את לוחמי יחידת מתפ״א שהשתתפו בפינוי אום אל-חיראן, מסרו היום בתגובה כי הם טרם קיבלו כל הודעה רשמית, :אולם בשים לב לתנאים ששררו בשטח, שלל ההתראות שניתנו לנהג בג׳יפ וסכנת החיים הממשית שחשו נוכח התעלמותו מהן - הרי שתגובתם ההדרגתית במהלך האירוע הייתה ללא דופי".