בעוד פחות משנה ייערכו חגיגות יום העצמאות ה-70 למדינת ישראל, ונראה שעל השמחה הגדולה כבר מאפילים קרבות פוליטיים. משרד התרבות, בראשות השרה מירי רגב, ביקש להקצות סכום של כ-200 מיליון שקלים למימון האירוע, אולם במשרד האוצר מתנגדים לכך - כך פורסם הערב (שני) לראשונה בחדשות הערב ב"כאן 11".שר האוצר משה כחלון מתנגד לכך בתוקף. לדבריו, לא ייכנע לדרישות מוגזמות בזמן שחסרים תקציבים לנכים ולסל התרופות. על פי גורמים במערכת הפוליטית, מתח גדול נוצר בין שני השרים וראש הממשלה בנימין נתניוה עשוי להיקרא על מנת להפיג את המתיחות.מקורביה של רגב האשימו את כחלון במניעים לא ענייניים. "התקציב שהציגה השרה לראש הממשלה לקראת אירועי ה-70 הוא 100 מיליוני שקלים מקופת המדינה, ועוד 50 מיליוני שקלים שיושגו מאיסוף תרומות. בשיחות סגורות טען כחלון כי אינו מוכן לממן את מה שהגדיר 'חגיגות הליכוד'. לצערנו, מצופה היה מהשר כחלון שינהג בממלכתיות שאפיינה את שרי האוצר הקודמים ולאפשר למדינת ישראל לקיים את אירועי ה-70 בצורה מכובדת וראויה. השר כחלון ואנשיו הם האחרונים שיוכלו להטיף לשרה רגב מהי רגישות חברתית".בחגיגות ה-60 למדינת ישראל, השקיעה המדינה כ-140 מיליון שקלים. בחגיגות היובל עמד התקציב על סכום של יותר מחצי מיליארד שקלים.