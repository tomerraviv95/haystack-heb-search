הושגה השליטה על האש שפרצה היום (שבת) בסביבות השעה 12:00 באזור פתח תקווה, בצומת ירקון הסמוך לכפר הבפטיסטים. בכך הוסרה הסכנה מפני התפשטות השריפה אל מפעל "קפוא-זן" לייצור מיצים שמכיל כמות גדולה של אמוניה, ואל תחנת דלק. כוחות הכיבוי פעלו בעזרת שישה מטוסים שסייעו בבלימת התקדמות האש.במקביל פרצה שריפה בהאנגר גדול שהכיל פסולת מחשבים ופסולת אחרת. בשל העשן הכבד וסכנת התפשטות האש פונה קו הבתים הסמוך להאנגר. למקום הוזנקו 26 צוותי כיבוי שפעלו לתיחום השריפה. בשעה זו ממשיכים כוחות הכיבוי בפעילותם שתמשך עוד כמה שעות.נציב הכבאות וההצלה, רב טפסר דדי שמחי, עדכן כי כוחותיו התמודדו עם שתי שריפות גדולות: "הראשונה בצומת ירקון סיכנה תחנת דלק ומפעל מזון, והשנייה במושב גבעת כ"ח, שם מחסן פיראטי ללא אישורים דלק עם המון פלסטיק שסיכן בתים רבים". שמחי קרא לציבור לפנות למשטרה אם הם נתקלים במפעלים או מחסנים פיראטיים.