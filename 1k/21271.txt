עובדי חברת החשמל, הנאבקים בימים אלה ברפורמה המתוכננת בחברה, יצאו לאחרונה בקריאה להתפקד לשורות מפלגת הליכוד – כך נחשף הבוקר (חמישי) ביומן הבוקר ברשת ב'. בפוסט שפרסמו בפייסבוק, מצהירים העובדים כי ההתפקדות נועדה "להשפיע מבפנים" ולשפר את תנאי העסקתם, וכי המהלך יוביל לכך שחברי כנסת ושרים "יתחילו לעלות אלינו לרגל כדי לרצות אותנו".העובדים התחייבו לדאוג "שחברי הכנסת יידעו מכך שהתפקדנו". בין היתר, כחלק מהמאבק ברפורמה, הם מעוניינים להגדיל את כמות העובדים וההכנסות של החברה, לקדם רפורמה שתהיה מקובלת על העובדים וגם להבטיח חשמל חינם לעובדי דור ג' ו-ד' של החברה. לטענתם, מדובר במהלך לגיטימי במסגרת המאבק.נחמן כהן, שעומד בראש קבוצת העובדים שיזמה את ההתארגנות, הסביר ביומן הבוקר את ההחלטה לקרוא לעובדים להתפקד לליכוד: "מדינת ישראל החליטה לפרק את חברת החשמל לגורמים. הם רוצים לקחת מונופול טבעי ומדהים, עם שירות יוצא מן הכלל ולתת אותו למשפחות עשירות. לכן, אנחנו נתפקד וננסה להשפיע מבפנים על מי שלוקחים חלק בעניין מבלי להבין את ההשלכות"."יש הרבה חברי וכנסת ושרים שנותנים מקולם כדי לפרק את החברה מבלי להבין שאזרחי ישראל ישלמו על כך ביוקר", המשיך כהן. "אני אנסה לשכנע את אותם שרים ולומר להם: רבותיי, שימו לב, אם לא תשקלו היטב את המהלכים שלכם – לא נצביע בשבילכם בתוך הליכוד". לדבריו, "אנחנו מנסים לשלוח זרועות לכל מקום שבו תהיה אפשרות להשפיע ולהקטין את רוע הגזרה".