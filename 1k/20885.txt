"העולם המוסלמי לא יכול לשתוק לנוכח ההפרות המתמשכות במסגד אל-אקצא", כך אמר היום (ראשון) נשיא טורקיה רג'פ טאיפ ארדואן. לדבריו, כוחות הביטחון הישראליים צריכים להימנע מכל שימוש באלימות ולפעול בהתאם לחוק הבינלאומי ולערכים הומניים. ארדואן דיבר במסיבת עיתונאים בנמל התעופה אטאטורק שבאיסטנבול טרם צאתו לכווית, קטר וסעודיה בניסיון לפתור את המשבר במפרץ הפרסי.דברים דומים נשמעו גם מכיוון הליגה הערבית. "ישראל משחקת באש", אמר מזכ"ל הליגה הערבית, אחמד אבו אל-רייט. הוא הדגיש כי מבחינת העולם הערבי והמוסלמי ירושלים היא קו אדום ואין לפגוע בה. לדבריו, צעדיה של ישראל הם בבחינת ניסיון לכפות מציאות חדשה בירושלים ובהר הבית, והמדיניות שלה פוגעת לא רק בפלסטינים כי אם בכל ערבי ומוסלמי. לדבריו, ישראל פועלת להפוך את הסכסוך הפלסטיני לסכסוך דתי - מהלך שיגרור השלכות מסוכנות.בשבוע שעבר שוחח ארדואן עם נשיא המדינה ראובן ריבלין על המתיחות על רקע הצבת גלאי המתכות בכניסה להר הבית. השיחה התקיימה בעקבות בקשת ארדואן. ריבלין הבהיר למקבילו הטורקי כי ישראל מצפה לשמוע גינוי על הפיגוע שבו נהרגו שני שוטרים, כפי שישראל גינתה את מתקפות הטרור בטורקיה. יו"ר הרשות הפלסטינית אבו מאזן פנה בשבוע שעבר לארדואן וביקש שיתערב במשבר. הוא ביקש שאנקרה תנהל מגעים עם ארצות הברית וישראל, כדי שזו האחרונה תחזור בה מצעדי הביטחון במתחם.המשבר סביב הר הבית נמשך מאז הפיגוע לפני כשבועיים בו נהרגו שני השוטרים האיל סתאוי וכמיל שנאן על ידי שלושה מחבלים מאום אל-פחם. הצבת גלאי מתכות בכניסות למתחם הר הבית בעקבות הפיגוע התפרשה כהפרה של הסטטוס קוו במתחם ועוררה תרעומת רבה בעולם המוסלמי.