סעודיה ועיראק מתכוונות לפתוח מחדש את מעבר הגבול "עראר", לראשונה זה 27 שנים – כך דווח היום (שלישי) בשתי המדינות. מעבר הגבול בין המדינות, שצפוי לשמש בעיקר לצרכי מסחר, נסגר בשנת 1990 על רקע הפלישה של משטר סדאם חוסיין לכווית וניתוק היחסים בין בגדאד לבין ריאד.כלי תקשורת בסעודיה ובעיראק דיווחו כי גורמים רשמיים מטעמן סיירו אתמול במעבר הגבול, כדי לבחון את הפרטים הטכניים לקראת הפעלתו מחדש. ב-27 השנים האחרונות המעבר בין המדינות התאפשר רק פעם בשנה, עבור עיראקים שביקשו להגיע למכה ולקיים את החאג'.מושל מחוז אנבאר בדרום עיראק, שבתחומו נמצא המעבר, בירך על ההחלטה לפתוח אותו מחדש. "זו התחלה מצוינת, לקראת שיתוף פעולה נרחב יותר בעתיד בין עיראק לבין סעודיה", אמר המושל, סוחיב א-ראווי. לדבריו, מדובר ב"התפתחות משמעותית ביותר".פתיחתו מחדש של המעבר מצטרפת למגמת ההתחממות ביחסים בין סעודיה לבין עיראק בתקופה האחרונה. השבוע הכריזה הממשלה בריאד על החלטתה להקים ועדה משותפת שתעסוק בסחר עם עיראק. ב-2015 פתחה סעודיה מחדש את השגרירות בבגדאד לאחר 25 שנים.הרקע להתקרבות בין שתי המדינות נעוץ בעיקר בהתעצמות של איראן, וברצונה הסעודי להרחיב ככל הניתן את הציר נגד טהרן. סעודיה מובילה את הציר של מדינות המפרץ ומדינות סוניות נוספות נגד המדינה השיעית.