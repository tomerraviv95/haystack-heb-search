גורמים בקואליציה יוזמים שינוי מהותי בחוק מיסוי דירה שלישית, כך שלא יחול על מי שמחזיק כיום שלוש דירות - כך פורסם לראשונה הערב (רביעי) בחדשות הערב בכאן 11. החוק המקורי, שקידם שר האוצר משה כחלון, נפסל בבג"ץ בשל פגם בהליך החקיקה ואמור להגיע לחקיקה מחודשת בכנסת.היוזמה החדשה זוכה לתמיכה של יו"ר ועדת הכספים משה גפני (יהדות התורה) ושל חברי כנסת רבים מהליכוד. גם גורמים בכולנו מודים כי המהלך יקל על הליך החקיקה. לחוק המקורי היו שתי מטרות עיקריות. הראשונה היא שחרור דירות לשוק, והשנייה עצירת משקיעים מרכישת דירות נוספות. לפיכך, היוזמה החדשה תאפשר רק את מימוש המטרה השנייה.החוק, שהיה חלק מהניסיונות להוריד את מחירי הדיור, קבע כי מי שיחזיק שלוש דירות או יותר ישלם מס חדש: אחוז אחד משווי הנכס מדי שנה. במשרד האוצר מקווים כי הדבר ימנע ממשקיעים לרכוש דירה שלישית, מה שיביא לירידה בביקוש – ובמחירים. אולם בדצמבר 2015, נוסח החוק הגיע לחברי ועדת הכספים זמן קצר לפני ההצבעה מבלי שהתקיים דיון ענייני במשמעויות שלו.ממשרד האוצר נמסר בתגובה: "אנו נחושים להעביר את החוק בדיוק כפי שהוא".