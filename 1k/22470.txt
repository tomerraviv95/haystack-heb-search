רעיית ראש הממשלה שרה נתניהו תועמד לדין בפרשת המעונות בכפוף לשימוע, כך מסר לה הערב (חמישי) היועץ המשפטי לממשלה אביחי מנדלבליט. רגע לפני ההודעה הרשמית, נשלח מכתב מטעם עורכי דינה של נתניהו הכולל טענות הקשורות לחומר הראיות - מה שהביא לעיכוב לא צפוי בפרסום החלטתו. נכון לעכשיו צעד זה צפוי מחר.תיק מעונות ראש הממשלה כולל כמה פרשיות, שבמרכזן חשד להוצאות חריגות במעון. מדובר, בין היתר, בהעסקת חשמלאי במעון הפרטי של בני הזוג נתניהו בקיסריה, הוצאות חריגות על מזון ושפים לאירועים פרטיים של המשפחה והעסקת מטפלת סיעודית שהוצמדה לאביה של שרה נתניהו על חשבון המדינה. נתניהו נחקרה בחודש שעבר במשך שעה וחצי במשרדי יחידת להב 433, כחלק מהשלמת נחקירה בתיק, עליהן החליט מנדלבליט. לפני יותר משנה כבר המליצה המשטרה להעמיד את נתניהו לדין בפרשה, בגין עבירה של קבלת דבר במרמה בנסיבות מחמירות.מטעמה של משפחת נתניהו נמסר בתגובה:״הטענות כנגד רעיית ראש הממשלה הן אבסורדיות ויוכחו כמופרכות. שרה נתניהו היא אישה אמיצה וישרה ומעולם לא נפל פגם כלשהו במעשיה. לצד עבודתה כפסיכולוגית חינוכית מומחית המטפלת בילדים מדי שבוע, היא מקדישה זמן רב לסיוע לילדים חולי סרטן, לניצולי שואה ולחיילים בודדים.העלייה התלולה בהוצאות הארוחות במעון ראש הממשלה נגרמה כתוצאה מעבירות שביצע אב הבית הבעייתי מני נפתלי, עד מדינה עבריין ושקרן סדרתי. ההוצאה החודשית הממוצעת על ארוחות מוזמנות בתקופה שבה נפתלי כיהן כאב הבית היא פי 5 (!) לעומת הממוצע החודשי בארבע השנים שלאחר מכן, כשנפתלי לא עבד שם. זה אומר הכל.נפתלי טופל האשמות שווא על רעיית ראש הממשלה כדי למלט את עצמו מאחריות לעבירות שביצע.לא זו בלבד שרעיית ראש הממשלה לא עברה שום עבירה - אלא שעצם העיסוק במזון של ראש הממשלה נתניהו, שפועל סביב השעון למען המדינה וביטחונה, ובמזון של משפחתו הוא עיסוק פאתטי ואובססיבי. אף ראש ממשלה קודם לא זכה לחטטנות כזאת הגם שההוצאות של ראשי ממשלה אחרים על ארוחות היו זהות ולעתים אף גבוהות בהרבה.עד מתי תימשך ההתעסקות האובססיבית הזאת במשפחת נתניהו?״.