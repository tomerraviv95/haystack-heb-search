תקלה נדירה במערכת ההיגוי של הרוטור האחורי, היא שהובילה להתרסקות מסוק הקרב של צה"ל בבסיס רמון - כך עולה היום (שלישי) ממסקנות התחקיר הראשוני של חיל האוויר. הטייס, רס"ן דודי זהר, שנהרג בתאונה, דיווח על התקלה 9 דקות לפני ההתרסקות. גורם בכיר בחיל האוויר הבהיר אחר הצהריים כי לא מדובר בתקלה שהובילה לקרקוע מערך האפאצ'י לפני כחודש.בעקבות סוג התקלה, שהתגלתה במהלך גיחת אימון, החליט זהר לטוס בחזרה לבסיס. מדובר בתקלה הנחשבת קשה מאוד לתפעול, וכזו שלרוב לא מאפשרת נחיתה בשטח. כשהגיע לבסיס וכבר החל בשלב הנחיתה, המסוק התרסק.בהתרסקות המסוק נפצע קשה הטייס השני, קצין בשירות סדיר. הוא מאושפז בבית החולים סורוקה ומשפחתו שוהה לצדו. ראש הממשלה, בנימין נתניהו, ביקר היום בבית החולים ושלח לטייס איחולי החלמה מהירה.אתמול החל לפעול צוות מומחים בראשות אלוף משנה לבירור נסיבות התאונה של מסוק האפאצ'י מדגם "פתן". כבר בשעות הבוקר נודע כי התקלה שהתגלתה בהיגוי הרוטור איננה קשורה לסיבה שבגינה קורקע מערך מסוקי האפאצ'י לפני כחודש וחצי. גיחת האימון שבמהלכה אירעה ההתרסקות הייתה חלק מתהליך השבת מערך האפאצ'י לפעילות מבצעית.בחיל האוויר פועלים כיום שני דגמים של מסוק האפאצ'י – ה"פתן", הוותיק יותר (מבצעי בצה"ל מאז 1990) וה"שרף" (אפאצ'י לונגבואו – נקלט ב-2005). ההשבתה האחרונה של מערך מסוקי הקרב האלו, לפני כחודש, היתה בעקבות סדק שהתגלה ברוטור האחורי במסוק "שרף", התאונה אתמול היתה ב"פתן". בעקבות הסדק שונו מספר נהלי טיפול ואחזקה ובחיל האוויר התייחסו לאיתור התקלה כתאונה של ממש.החקירה המקיפה שערך להק הציוד של חיל האוויר, בשיתוף יצרנית המסוק, חברת בואינג האמריקנית וצבא ארה"ב, העלתה כי הלהב שבחלקו האחורי של האפאצ'י נפגע לאחר כ-2,000 שעות טיסה בשל התעייפות החומר. לפי בכיר בחיל האוויר, הפגמים המיקרוסקופיים נוצרו בעת ייצור הלהב, ולאורך זמן התפתחו ל"מאמצי התעייפות" בעקבות העומס.