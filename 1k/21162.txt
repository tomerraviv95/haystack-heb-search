ארגון זכויות האדם הבינ"ל אמנסטי הפיץ היום (שני) מכתב חריג לפעיליו, בו הוא קורא להם לפנות ישירות לכתובות האימייל ומספרי הפקס של בכירי חמאס ולדרוש מהם לשחרר את האזרחים הישראלים אברה מנגיסטו והישאם א-סייד. מדובר בפעם הראשונה בה יוצא הארגון באופן פומבי נגד הארגון האסלאמי השולט ברצועת עזה. במכתב, שכותרתו: "קריאה לפעולה דחופה – שני אזרחים ישראלים מוחזקים בשבי במשך יותר משנתיים", מציין ארגון אמנסטי כי מנגיסטו וא-סייד סובלים מ"מחלות חמורות בתחום בריאות הנפש", וכי קיים חשש שהם "מוחזקים כבני ערובה על ידי הזרוע הצבאית של חמאס למען חילופי שבויים פוטנציאליים". כמו כן, נכתב כי חמאס מסרב למסור מידע על גורלם או על מקום הימצאם של השניים. הפנייה לפעילי הארגון מסתיימת בקריאה לציבור לפנות אל מנהיג חמאס, אימסאעיל הנייה, ואל חבר ההנהגה המדינית של חמאס, מחמוד א-זהאר, ולדרוש מהם למסור מידע על השניים ולהבטיח את שחרורם "ללא עיכוב". בתחתית צורפו כתובות אימייל ומספרי פקס, והפעילים התבקשו להעביר את הבקשות לפני 4 בספטמבר. "בנוסף", נכתב עוד, "אנא כתבו לנציגים דיפלומטיים בארצכם על מנת לדרבן אותם לפעול בעניין". באמנסטי ציטטו את אמו של מנגיסטו כאומרת: "אני לא יכולה לחיות ככה. אף אחד לא עושה דבר כדי לשחרר את הבן שלי. אין לנו כל מידע עליו, ואני לא יודעת אם הוא חי או מת". במכתב נאמר כי בני משפחתו של מנגיסטו, שחצה את הגבול לרצועת עזה בשנת 2014, "חשים צער וחוסר אונים מול חוסר היחס של מנהיגי המדינה לחייו".בעקבות הפרסום נמסר ממשפחת מנגיסטו ומהמטה להשבתו: "אנו מברכים את ארגון אמנסטי על התגייסותו למען האזרחים הישראלים המוחזקים על ידי חמאס באופן המנוגד לכללים אנושיים בסיסיים, וקוראים לארגוני זכויות אדם נוספים לפעול בדרך זו".המכתב שהפיץ אמנסטי לפעיליו