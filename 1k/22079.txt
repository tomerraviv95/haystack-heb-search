ארגוני הנכים חסמו הבוקר (שני) את כביש 6511 בקיסריה, סמוך לאזור מגוריו של ראש הממשלה בנימין נתניהו. במאבקם מבקשים הנכים להעלות את קצבת הנכות לגובה שכר המינימום.בשעות הצהריים חסמו הנכים גם את כביש 2, סמוך למעיין צבי לכיוון צפון. הנהגים התרעמו על סגירת הכביש וביקשו מהמפגינים לחסום חלק מהכביש ולא את כולו. בתגובה ענו להם הנכים: "זה המאבק שלנו, תפנו לביבי".יוזם מאבק הנכים ויו''ר ארגון ''נכה לא חצי בן אדם'', אלכס פרידמן, שיגר מכתב חריף לראש הממשלה וקרא לו לשקול שוב את יחסו והתנהלותו כלפי הנכים לפני שיקרו אסונות. ''ציבור הנכים נחוש להמשיך במאבקו על הזכות הבסיסית לחיות בכבוד, מכיוון שלא נותר לו יותר מה להפסיד''.פרידמן פנה במכתבו לנתניהו והזמין אותו לפגישה: ''אני מזמין אותך להיפגש בדחיפות, היכן ומתי שתבחר, על מנת שנוכל לשים סוף לסאגה המייגעת והכואבת הזו בצורה צודקת ומכבדת, כיאה לה''. מלשכת ראש הממשלה טרם התקבלה תגובה.בשבועות האחרונים התקיימו מספר הפגנות פתע של הנכים שחסמו כבישים ראשיים ברחבי הארץ. גובה הקצבה של הנכים כיום עומדת על 2,342 שקלים, ומאבקם הולך ומחריף.הנכים דורשים העלאת קצבת הנכות לשכר המינימום, ומוחים על "המקלות בגלגלים ששם ראש הממשלה נתניהו". לדבריהם, ראש הממשלה דחה את המלצת שר הרווחה להשוות את קצבת הנכות לשכר המינימום, בחר לדחות את המלצות ועדת זליכה וכן את את מתווה ביטן, שהוסכם על ידי ראשי כל סיעות הכנסת. הנכים טוענים שהוועדה שמינה נתניהו בראשות פרופסור אבי שמחון נועדה "לתת את הכי מעט שאפשר תוך אפליה קשה בין נכה לנכה".