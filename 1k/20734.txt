נשיא המדינה, ראובן ריבלין, ערך היום (שלישי) ביקורי תנחומים בבתי משפחתם של רס"מ כמיל שנאן ורס"מ האיל סיתאווי שנהרגו בפיגוע הירי בהר הבית ביום שישי האחרון. "הברית שלנו עם אחינו הדרוזים היא ברית חיים, של ערבות הדדית, של שוויון, של חיים משותפים ומאבקים משותפים על הארץ הזו", אמר ריבלין לבני המשפחות.בפתח הביקור אצל משפחת שנאן בכפר חורפיש, ביקש חבר הכנסת לשעבר שכיב שנאן, אביו של כמיל, לחזק את כוחות הביטחון ואת המפקדים הרבים שהגיעו לנחם יחד עם הנשיא ואמר: "המרצחים בני העוולה שרצחו את בני, לא ירצחו את הקיום המשותף בעם ישראל. אדוני הנשיא, בבואך לקחת 50% מהכאב שלי, והעם שלי לקח את שאר 50 האחוזים. כשאתם פה, קורבני לא לשווא".בביקור בבית משפחתו של רס"מ האיל סיתאווי בכפר מראר אמר הנשיא: "הבן שלכם כל כך יקר למדינה. הוא היה שומר החומות של המדינה שלנו, של כולנו, וכולנו שומרים עליה, כדי שנוכל לחיות חיים טובים. צערכם הוא צערו של העם כולו". עפיף, אביו של האיל, ענה לריבלין ואמר: "נקווה שזה יהיה החלל האחרון".