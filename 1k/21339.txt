מועצת הביטחון של האו"ם הטילה הלילה (ראשון) חבילת סנקציות חדשה נגד קוריאה הצפונית, בעקבות שני שיגורים שביצעה לאחרונה של טילים בין-יבשתיים. הסנקציות נגד משטרו של קים ג'ונג און, שאושרו במועצה פה אחד, צפויות לקצץ בהיקף של כשליש את הייצוא של פיונגיאנג, הנאמד כעת בכשלושה מיליארד דולרים בשנה.על פי החלטת המועצה, יוטל על קוריאה הצפונית איסור לייצא פחם, ברזל, עופרות ברזל ופירות ים. בנוסף, ייאסר על מדינות להעסיק פועלים נוספים מקוריאה הצפונית או לקיים יוזמות ושיתופי פעולה עסקיים חדשים עם גורמים במדינה. בנוסף, הוספו אישים וגופים חדשים לרשימה השחורה של האו"ם, בהם למשל הבנק המרכזי של קוריאה הצפונית העוסק במטבע חוץ.שר החוץ הסיני, וונג יי, אמר לאחר אישור הסנקציות על פיונגיאנג כי הן "היו נחוצות, אך הן בוודאי לא הפתרון הסופי להקלת המתח בחצי האי הקוריאני". הוא קרא "לייצר הזדמנות עבור קוריאה הצפונית לשוב לשולחן המשא ומתן", והפציר בארצות הברית ובקוריאה הדרומית להפסיק את הניסויים הצבאיים המשותפים שהן מבצעות.ההצבעה במועצת הביטחון הגיעה דווקא לאחר שביום שלישי האחרון שיגר שר החוץ של ארצות הברית, רקס טילרסון, מסר פייסני לעבר קוריאה הצפונית. טילרסון אמר לכתבים בבית הלבן כי "קוריאה הצפונית היא לא אויבת שלנו. אנחנו לא מנסים להפיל שם את המשטר, אנחנו מעוניינים לקיים איתם דיאלוג".לפני כשבועיים שיגרה קוריאה הצפונית טיל ארוך טווח, שעל פי ההערכות עבר מרחק של כ-3,000 קילומטרים עד שנחת במי החופים של יפן, סמוך לאי הוקאידו. בתגובה, ערכו ארצות הברית וקוריאה הדרומית ניסוי משותף בשיגור טילים לטווח קצר. בוושינגטון כינו את התרגיל "מפגן של כוח" אל מול התנהלותה של פיונגיאנג.