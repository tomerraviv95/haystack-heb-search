בריטניה העלתה אמש (שישי) את רמת הכוננות לאירועי טרור לרמה הגבוהה ביותר: מ"חמורה" ל"קריטית". משמעות הדבר היא שהמשטרה צופה ניסיונות פיגוע נוספים בממלכה, לאחר שפצצה מאולתרת ברכבת התחתית במערב העיר אתמול גרמה לפציעתם של 29 בני אדם. על פי שירותי רפואת החירום של לונדון, אף אחד מהפצועים אינו נמצא בסכנת חיים.דאעש נטל אחריות על הנחת מטען הנפץ ברכבת התחתית. בהודעה בטוויטר מסר הארגון כי פעיליו ביצעו פיגוע "על אדמת הכופרים". המצוד אחר המחבל ממשיך וכוחות גדולים של משטרה מחפשים אחריו. משטרת לונדון הודיעה כי אותר חשוד שנקלט במצלמות האבטחה זמן קצר לפני שהמטען המאולתר התפוצץ וכי היא פועלת לאתרו.ראש ממשלת בריטניה תרזה מיי הודיעה אתמול כי תגביר את אמצעי הביטחון בימים הקרובים: "הציבור יראה יותר שוטרים חמושים ברחובות ובתחבורה הציבורית, שיתגברו את האבטחה. זהו צעד מתבקש והגיוני שיעניק יותר ביטחון לאזרחים כל עוד האירוע נחקר". מיי הוסיפה כי "איום הטרור איתו אנו מתמודדים הוא חמור, אך יחד, באמצעות שיתוף פעולה, נביס אותו"