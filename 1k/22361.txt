שלום שלמה, יועצו של שר החינוך נפתלי בנט, מסר היום (שלישי) עדות פתוחה  בפרשת הצוללות ביחידת להב 433 של המשרטה. שלמה עצמו אינו חשוד בפרשה בשלב זה.בימים האחרונים נמשך מצעד העצורים והנחקרים בתיק 3000. הבוקר הותר לפרסם כי מפקד שייטת 13 לשעבר, תת-אלוף במילואים שי ברוש, נעצר שלשום בחשד לקבלת שוחד והפרת אמונים. ברוש דרש תחילה מבית המשפט כי שמו לא יפורסם, אך חזר בו במהלך הלילה.אתמול עצרה המשטרה את השר לשעבר מודי זנדברג, גם כן בחשד למעורבות בפרשת הצוללות. הוא נחקר ביחידת להב 433 ומעצרו הוארך בהסכמה.במקביל לזנדברג, נחקרו ביחידה שניים נוספים: המשנה לראש המועצה לביטחון לאומי לשעבר, אבריאל בר יוסף, החשוד בשורת עבירות בפרשה, ורמי טייב, יועצו הפוליטי של שר האנרגיה יובל שטייניץ. טייב חשוד בלקיחת שוחד ובתיווך לשוחד במסגרת הפרשה.טייב הכחיש אתמול את המיוחס לו. למרות זאת, השבוע פורסם לראשונה בכאן 11 כי הוא העביר כסף לעו"ד דב הירש באמצעות צ'ק שעליו היה חתום עד המדינה מיקי גנור - מי שהיה המתווך בעסקת הצוללות עם המספנה הגרמנית תיסנקרופ.לטענת הירש, טייב ביקש ממנו לשלוח את החשבונית לחברה של גנור - אך הוא לא ידע שמדובר בשיטה להלבנת כספי שוחד. אתמול נערך עימות בין הירש לטייב, ולאחריו הוחלט לשחרר את עורך הדין לאחר שגרסתו התקבלה. מנגד, היועץ מכחיש את גרסתו של הירש, אולם במשטרה נוטים לדחות את גרסתו.