ענקית הפטרוכימיה וייצור צינורות הפלסטיק Mexichem המקסיקנית הודיעה היום (שני) על רכישת השליטה בחברת נטפים תמורת 1.5 מיליארד דולר. המקסיקנים רכשו 80% מהשליטה בחברה הישראלית, שעוסקת בפיתוח מוצרי השקיה בטפטוף וממוקמת בקיבוץ חצרים.על פי ההסכם בין שני הצדדים, קיבוץ חצרים ימשיך להחזיק ב-20% מהחברה. בנוסף לכך, עסקת המכירה קובעת כי פעילות החברה תישאר בתחומי ישראל לפחות במשך 20 השנים הקרובות.חברת נטפים מחזיקה ב-17 בתי חרושת ומעסיקה 4,300 עובדים ברחבי העולם. מחזור המכירות שלה בשנת 2016 נאמד בסכום של כ-855 מיליון דולר. מנכ"ל Mexichem, אנטוניו קריז'ו, אמר בעקבות חתימת העסקה כי רכישת נטפים "תספק לנו גישה לטכנולוגיה מתקדמת, בה ניתן להשתמש כבסיס לפתרונות חכמים בענפי התעשייה שלנו".אלי בן סימון וצביקה ברקאי מההנהלה הכלכלית של קיבוץ חצרים מסרו בתגובה: "התהליך לאיתור שותפינו החדשים לדרך ארך חודשים ארוכים ואנו שמחים על סיומו המוצלח. חברת Mexichem הינה שותפה המביאה עימה סינרגיות עסקיות רבות לנטפים, ותסייע בהובלת החברה להמשך מימוש תוכניות צמיחתה כמובילה עולמית בתחום ההשקייה. בין הצדדים נוצר חיבור עסקי מקצועי ואישי, וראשי Mexichem מכבדים מאד את ישראל, את נטפים ואת קיבוץ חצרים כשותף המייסד."קיבוץ חצרים מאז ומתמיד שימש כשותף מוביל בנטפים, ורואה עצמו בחברה גם לעתיד הרחוק. חצרים הבטיח את שמירת אופייה הישראלי של החברה ואת קיום מרכזה התפעולי והניהולי בישראל לשנים רבות, יחד עם שמירה על רווחת עובדי החברה בישראל ובעולם. הערכת השווי של נטפים ותנאי העסקה, ממחישים את הצלחת האסטרטגיה העסקית של חצרים ואת הניהול המוצלח של הנכס יחד עם שותפינו לאורך 50 השנים האחרונות. בכוונת חצרים להשתמש בכספי העסקה לשם חיזוק והרחבת הפורטפוליו העסקי של הקיבוץ, ושמירה על עתידו ועל עתיד החברים בו".