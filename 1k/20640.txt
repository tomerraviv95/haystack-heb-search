מתחם הר הבית בירושלים נפתח היום (ראשון) למתפללים לאחר שהיה סגור בעקבות הפיגוע ביום שישי, שבו נהרגו שני שוטרים, תחת אבטחה מוגברת. כך החליט אמש ראש הממשלה בנימין נתניהו בתום הערכת מצב ביטחונית עם הגורמים הרלוונטיים. במערכת הביטחון נוקטים משנה זהירות במטרה למנוע הפרות סדר ולהוריד את המתיחות."החלטתי שהחל ממחר, במסגרת המדיניות שלנו לשמור על הסטטוס-קוו, נפתח את הר הבית בהדרגה, אבל עם אמצעי ביטחון מוגברים", אמר אמש נתניהו. הוא הוסיף כי הנחה את כוחות הביטחון להציב מגנומטרים בשערים שדרכם נכנסים להר הבית. "אנחנו מציבים גם מצלמות על תרנים מחוץ להר הבית, אבל הם נותנים שליטה כמעט מלאה על כל מה שנעשה שם", אמר ראש הממשלה. לפי שעה ייפתחו שער השבטים ושער המג'לס. סגן ראש פתח, מחמוד אל עאלול, אמר היום בראיון לרדיו "קול פלסטין" כי אמצעי הביטחון בכניסה למתחם הם בבחינת צעד פסול לחלוטין מבחינת הפלסטינים. לדבריו, מה שיערוב לביטחון במסגד אל-אקצה הוא מניעת כניסת מתנחלים למתחם והוצאת החיילים הישראלים משטח המסגד. מוקדם יותר אתמול, ערך נתניהו שיחת טלפון עם עבדאללה מלך ירדן, שגינה באוזניו את הפיגוע בהר הבית. סוכנות הידיעות הירדנית דיווחה כי מלך ירדן דרש בשיחה לאפשר את פתיחתו מחדש של מסגד אל-אקצה.בתוך כך, השב"כ ממשיך לחקור את הפיגוע, ומגלה דאגה מן המגמה המדאיגה של ריבוי אזרחים ישראלים המושפעים מגורמים ג'יהאדיסטים. גורמי הביטחון עוסקים בימים האחרונים בניסיונות לברר את הכיוונים האידיאולוגיים אשר הביאו את שלושת מבצעי הפיגוע לפעולה חריגה של ירי בתוך הר הבית.גורם ביטחוני אמר כי גם בחשיבה הג'יהאדיסטית-סלאפית, שימוש בנשק חם במתחם הר הבית היא פעולה חריגה ולא מן הנמנע שיש כאן השפעה אידיאולוגית של "המדינה האיסלאמית" (דאעש) ושל גורמים ברוח הג'יהאד. במקביל להימשכות החקירה, נשמרת הכוננות והדריכות בשטחי יהודה ושומרון, כאשר כוחות צה"ל מתואמים עם כוחות הביטחון הפלסטיניים, מתוך הבנה משותפת לסכנה שיש בהתלקחות.כמו כן הודיעה היום המשטרה כי היא שוקלת שוב את פתיחת הר הבית לעליית חברי כנסת בשבוע הבא. ביום ראשון הבא היה אמור להתחיל פיילוט של שבוע במסגרתו יותרו חברי הכנסת לעלות להר תוך מגבלות. כעת, בעקבות הפיגוע, ייתכן והדבר ידחה למועד מאוחר יותר. המדינה הודיעה על הפיילוט בתשובה לעתירתו של ח"כ יהודה גליק (הליכוד) נגד המשך סגירת ההר לחברי כנסת.