מבקר המדינה, השופט בדימוס יוסף שפירא, הודיע היום (שלישי) כי נבדק החשש לעבירות פליליות סביב טיפול המדינה במכל האמוניה. על פי ההודעה, מנכ"ל המשרד להגנת הסביבה, ישראל דנציגר, חשוד כי פעל תוך ניגוד עניינים והעניק הטבות כלכליות לחברת חיפה כימיקלים בכל הנוגע לייבוא אמוניה.בהודעת המבקר נכתב בנוגע לדנציגר כי הוא חשוד ב"מעורבות משמעותית וחריגה" בנושא האמוניה, ובהפרה של הסדר למניעת ניגוד עניינים עליו חתם באוגוסט 2015. "מכאן עולים חששות לקיומם של שיקולים זרים בפעילותם של חלק מגורמי המדינה, ואף לפגיעה בטוהר המידות", נכתב עוד.עוד נמסר: "מהמידע שבידי המשרד, עולה חשש כי הבחינה וההכרעה באשר לתעדוף חלופות לייבוא האמוניה נעשו לכאורה באופן מוטה כדי להטיב כלכלית עם חברת חיפה כימיקלים, אגב מידור בעלי תפקידים רלוונטיים במשרד להגנת הסביבה ממעורבות בעניין. כמו כן, מידע שנמסר לגורמים מוסמכים בנושא השתנה מהותית מפעם לפעם ולא תאם לכאורה במלואו את העובדות לאשורן".מדוברות המשרד להגנת הסביבה נמסר כי הנושא בבדיקה.מעיריית חיפה נמסר: "זמן רב אנו טוענים ששיקולי ההון גוברים בצורה בלתי מוסברת על שיקולי ביטחון של כמיליון מתושבי מדינת ישראל. את המידע הרב שהגיע אלינו העברנו לאנשי המבקר. למרות לחצים רבים שהופעלו עלינו, עמדנו כפי שאנו עומדים כעת כי שיקולי ביטחונם של תושבי חיפה הוא השיקול העליון, ורק לאחרי שנשתכנע שהוא נלקח בחשבון, נסכים לדון בחלופות. מה שמסריח כמו דג מת ונראה כדג מת - דינו למות. יש לשנות ב 180 מעלות את הטיפול בבחינת החלופות".מחיפה כימיקלים נמסר בתגובה: "חיפה כימיקלים למדה על פניית מבקר המדינה ליועץ המשפטי לממשלה רק מהפרסום בתקשורת, ואין לה מידע מעבר לכך. החברה קיבלה את ההיפך הגמור מטיפול מועדף, כפי שנטען על ידי יונה יהב. החברה סבורה שבמקום לתת לה יחס מועדף, היא סומנה וקיבלה טיפול שלא כשורה כתוצאה מקמפיין שקרים בראשות יונה יהב, שנפסל על ידי כל המומחים ושכל מטרתו היא חיסול תעשיית הדשנים ולהיבחר מחדש לראשות עיריית חיפה". מעמותת "צלול" נמסר בתגובה: "אם יתברר שאכן הייתה הטיה לטובת חיפה כימיקלים בבחינת חלופות אספקת האמונה, ושעולה אף חשד לפלילים, מדובר בכשל חמור של המדינה ופגיעה קשה באמון הציבור. 'צלול' התריעה לכל אורך הדרך על כך שהמשרד להגנת הסביבה שבוי בידי חיפה כימיקלים, מזגז בעמדותיו ואינו נוהג בשקיפות. כעת, ככל שהמדינה ממשיכה לקדם חלופות שנחשבות למסוכנות אך זולות לתעשיית הדשנים, אנו קוראים לבית המשפט למנוע קבלת כל החלטה בנושא עד לחקירתו עד תום, ובשל החשש לפלילים - על הפרקליטות לבחון מחדש את עמדת המדינה בנושא זה. בכל מקרה יש לסגור סופית את מכל האמוניה בתאריך המתוכנן - 31 ביולי, למנוע כל חלופה שתסכן את צפון הארץ". 